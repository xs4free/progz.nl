---
title: Grand Canyon South Rim (13-09-2006)
author: rogier
type: post
date: 2006-09-15T00:34:00+02:00
url: /weblog/2006/09/15/grand-canyon-south-rim-13-09-2006/
commentFolder: 2006-09-15-grand-canyon-south-rim-13-09-2006
categories:
- Vakantie
tags:
- Amerika
- westkust
resources:
- src: 20060913-Grand-Canyon-726801.jpg
  title: Grand Canyon South Rim
- src: 20060913-GrandCanyon-Nath-719119.jpg
  title: Grand Canyon South Rim

---
{{< img "20060913-Grand-Canyon-726801.jpg" ""  "Grand Canyon South Rim" >}}Nathalie zou Nathalie niet zijn als ze het vanmorgen niet zat was geweest om ziek op bed te blijven liggen. We vonden het dus tijd om vanaf de grond te gaan bekijken wat we 2 dagen geleden allemaal in de lucht konden aanschouwen van de Grand Canyon. En ik moet zeggen dat het er vanaf de grond ook heel erg machtig uitziet! Vooral als je aan de rand van een ravijn staat en ziet hoe immens diep de Grand Canyon werkelijk is. Wij zijn  via de South-entrance van het park langs de rim, de rand van de Grand Canyon, naar de east-entrance gereden. Onderweg kun je op meerdere plaatsen parkeren om van het uitzicht te genieten. Wat mij betreft lag het mooiste uitzicht  aan het einde van onze route, namelijk: Desert View. Vanaf hier heb je een prachtig uitzicht over zowel de Grand Canyon als de daarnaast gelegen ‘Painted Desert’. Deze woestijn dankt zijn naam aan het feit dat hij door de zon op verschillende momenten van de dag verschillende kleuren heeft. Dit wordt weer veroorzaakt door de verschillende soorten stenen die daar liggen. Op onze weg naar Page, zijn we door een stuk van deze ‘Painted Dessert’ heen gereden. Echt heel mooi om te zien hoeveel verschillende kleuren steen er bestaan en hoe deze samen een prachtig kleurenpalet vormen.  
{{< img "20060913-GrandCanyon-Nath-719119.jpg" ""  "Grand Canyon South Rim" >}}Het grootste deel van de reis naar Page ging door ‘Painted Dessert’. Onderweg kwamen we ook de minder bedeelden in Amerika tegen, of ook wel de ‘Native Americans’ zoals ze zichzelf graag noemen, oftewel de indianen. Deze wonen midden in die woestijn in een krot van wat hout en golfplaten; echt heel tegenstrijdig om te zien als je nog geen week geleden door LA heen bent gereden. De indianen proberen wat geld te verdienen door langs de kant van de snelweg in kraampjes zelf gemaakte sieraden/potten te verkopen. Aan het aantal toeristen te zien wat er bij zo’n kraampje stopt, moeten ze er nog wel iets mee verdienen, maar of dit genoeg is om van te leven?!  
In Page aangekomen zie je direct weer de andere kant van de samenleving; een prachtige luxe school, golfbanen en een mega grote supermarkt ([Wal-Mart](http://www.walmart.com)) verrijzen midden in de woestijn. Hier overnachten wij om morgenvroeg door te rijden naar Moab in Utah, waarvandaan wij het National Park Arches gaan bekijken.  

Gereden aantal miles vandaag: 224  
Overnachten in: [ Americas Best Value Inn](http://www.AmericasBestValueInn.com), Page.  
Gegeten bij:  [Wal-Mart](http://www.walmart.com). Of liever gezegd, daar hebben we een aantal kant-en-klaar pizza’s gehaald, want we hadden geen zin om nog te gaan zoeken naar een restaurant en daarnaast wisten we ook niet zeker of Nathalie d’r maag een volledige maaltijd al zou trekken. Gelukkig viel de pizza goed, dus morgen wordt het waarschijnlijk wel weer een normale maaltijd.  

ps. Let op, hieronder staat nog een nieuw verhaal, we hadden in Page namelijk geen internet.
