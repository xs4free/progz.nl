---
title: Dagje relaxen in Cancun (25-02-2009)
author: nathalie
type: post
date: 2009-02-28T03:30:00+01:00
url: /weblog/2009/02/28/dagje-relaxen-in-cancun-25-02-2009/
commentFolder: 2009-02-28-dagje-relaxen-in-cancun-25-02-2009
categories:
- Vakantie
tags:
- Mexico
resources:
- src: 20090225-Cancun-Hotel-Oasis-Viva-Beach-792395.jpg
  title: ons hotel Oasis Viva Beach

---
Een aantal van jullie zal het niet kunnen geloven; maar we hebben écht rustig aan gedaan vandaag. Het enige ‘verplichte’ puntje op onze agenda was een bijeenkomst van de reisorganisatie (Neckermann). Dit stelde alleen niet zoveel voor. We hadden gehoopt hier nog wat extra info te krijgen over onze rondreis die vrijdag begint,maar we moeten het nog even doen met de info uit de folder waaruit we hebben geboekt. Wel weten we nu de tijd waarop we vertrekken: vrijdag 7.15 uur ’s morgens. Wat nou vakantie?! Uitslapen? ;-)  

Van dat uitslapen is tot nu toe ook nog niet veel terecht gekomen. We waren gisteren toen we aankwamen hier toch wel erg gesloopt van de vliegreis. Na het avondeten en een wandelingetje naar de overkant van de straat om een fles water te kopen, zochten we dan ook al vroeg ons bed op. Om natuurlijk vanmorgen best vroeg wakker te worden.  

Dat flesje water kopen was trouwens ook nog een apart verhaal. Ik denk dat een Mexicaan erg veel aan ons heeft verdiend. Hier in Cancun (en ook in andere delen van Mexico) kun je met Amerikaanse dollars betalen.  Dus daar hadden we er al een paar van op zak. De prijzen staan hier ook in dollars, dus lekker makkelijk. Ons flesje water kostte iets minder dan 2 dollar en ik betaalde met 10 dollar. Vervolgens kreeg ik iets minder dan 60 pessos terug. Met onze moeie hoofden konden we het natuurlijk never nooit zo snel omrekenen en hadden we eigenlijk geen zin om daar moeilijk te staan doen. Maar later in een gesprekje met iemand van de receptie die voor ons wachtwoord voor een paar minuutjes internet hetzelfde trucje ging uithalen (wij betalen in US dollars en hij geeft terug in pessos) vertelde hij dat iedereen met andere wisselkoersen rekent en die eigenlijk van uur tot uur kunnen verschillen. De een geeft je 10 pessos voor 1 dollar en de ander geeft er 15 voor 1 dollar. Volgens hem was het dus handig om dollars terug te vragen, maar ik heb zo’n idee dat ze dat niet overal zullen doen. Het is veel te makkelijk verdienen zo met die eigen koersen! Ach, een wijze les en grotere bedragen dan 1 flesje water zullen we dan voortaan ook maar gewoon met een creditcard afrekenen.  
{{< img "20090225-Cancun-Hotel-Oasis-Viva-Beach-792395.jpg" ""  "ons hotel Oasis Viva Beach" >}}Jullie merken het al; we maken lekker weinig mee, als ik hier al zo uitgebreid over kan typen ;-)  Vandaag hebben we een strandwandelingetje gemaakt en verder gewoon lekker buiten op een strandstoel gelegen (was even vergeten dat je in een all inclusive toch best vroeg je handdoek op een stoel moet leggen om die te claimen….), boek gelezen en sudoku’s ingevuld.
