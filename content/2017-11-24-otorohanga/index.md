---
title: Otorohanga [19-11-2017]
author: rogier
type: post
date: 2017-11-24T08:34:03+01:00
url: /weblog/2017/11/24/otorohanga/
commentFolder: 2017-11-24-otorohanga
categories:
- Wereld trip 2017
tags:
- Nieuw Zeeland
resources:
- src: 20171119-DSC01170.jpg
  title: Kiwi
  params:
    banner: true
- src: 20171119-IMG_6563.jpg
  title: Fabienne op een Kiwi
  params:
    imagegallery: true
- src: 20171119-DSC01170.jpg
  title: Kiwi
  params:
    imagegallery: true
- src: 20171119-DSC01146.jpg
  title: Pig Goose
  params:
    imagegallery: true
- src: 20171119-DSC01128.jpg
  title: New Zealand Kingfisher
  params:
    imagegallery: true
- src: 20171119-DSC01125.jpg
  title: Nieuw-Zeelandse Duif (Kereru)
  params:
    imagegallery: true
- src: 20171119-DSC01124.jpg
  title: Valk
  params:
    imagegallery: true

---
Mensen uit Nieuw Zeeland noemen zichzelf vaak een Kiwi (of worden dat genoemd). Maar een Kiwi is ook een (met uitsterven bedreigde) loop vogel, die alleen voorkomt in Nieuw Zeeland. We hebben een paar dagen terug in een winkel met een Nieuw Zeelandse vrouw staan praten en die vertelde dat ze nu al 50 jaar in Nieuw Zeeland woont, maar nog nooit in het wild een Kiwi had gezien, alleen in de dierentuin. Daarom kunnen wij als toeristen ook niet verwachten dat we er zomaar een in het wild gaan zien (zeker niet met een luidruchtig klein meisje bij ons!), dus daarom hebben wij besloten een stop te maken bij het Kiwi House and Native Bird Park in Otorohanga.

Zoals de naam al doet vermoeden hebben ze hier een paar Kiwi’s en daarnaast dus nog een hoop vogels en eenden. Direct na de balie waar je betaald bij binnenkomst, loop je een donkere gang in, waar je via een grote glazen wand een vrij ruim hok in kijkt. Toen onze ogen gewend waren aan het donker, zagen we inderdaad dus een Kiwi door het hok heen rennen. Heel bijzonder om te zien! We hadden allebei verwacht dat het beestje veel kleiner zou zijn (het is in werkelijkheid formaat forse kip) en we hadden ook allebei niet verwacht dat het beestje zo hard kon lopen. Misschien is de vergelijking met een struisvogel nog wel terecht, maar een dan dus formaat kip. ? Helaas mochten we in dit vertrek geen foto’s of filmopnames maken, dus voor het digitale archief moeten we het doen met een opgezette Kiwi net voor het echte verblijf.

Na de Kiwi kwamen een hoop kleinere hokken met allerlei soort vogels en eenden. Een aantal poseerden gewillig voor de camera, maar doordat we eigenlijk voor de Kiwi’s kwamen, hadden deze verblijven toch minder mijn belangstelling dan het verblijf met de Kiwi. Gelukkig kwam halverwege nog een (donkere gang) verblijf met kleinere Kiwi’s. We hebben zeker een kwartier in dit verblijf staan kijken, maar hier konden we helaas de Kiwi’s niet zien. Bij de uitgang van dit verblijf zagen we een aantal live camera beelden, waarop te zien was dat deze Kiwi’s lekker in hun holletjes onder de grond zaten.

Het Kiwi House lag mooi op onze route van Matamata naar Rotorua. We hadden in Rotorua een camping uitgekozen die redelijk dicht bij het centrum lag. Google Maps leidde ons daar netjes naartoe en nam daarbij zelfs een route die door het Kuirau Park liep. Dit is een openbaar park waar kokende modderpoelen en stoom uit gaten in de grond komt; precies datgene waar Rotorua om bekend staat. Aangezien we graag naar onze camping wilden, hebben we (nog) niet uitgebreid rondgekeken in dit park, maar aangezien we er vlakbij zitten, gaan we dat zeker nog doen!


