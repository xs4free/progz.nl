---
title: Terra-Cotta leger
author: rogier
type: post
date: 2010-09-22T16:35:44+02:00
url: /weblog/2010/09/22/terra-cotta-leger/
commentFolder: 2010-09-22-terra-cotta-leger
categories:
- Vakantie
tags:
- China
- terra-cotta leger
- Xi'an
resources:
- src: l_500_333_039DC7E1-C90A-4D61-BAA9-A4E8C31C4824.jpeg
  title: Het Terra-Cotta leger dat het graf bewaakt
- src: p_500_333_2A646401-3AC3-4E72-9C13-2A428B4F96DC.jpeg
  title: Een opgraving - alle delen van een beeld liggen verspreid

---
Op het programma voor vandaag stond het wereld beroemde [Terra-Cotta leger](http://www.bmy.com.cn). Dit is een enorme verzameling standbeelden van krijgers dat gemaakt is om het graf van de eerste keizer van China (Qin Shi Huang) te verdedigen. In totaal zijn er meer dan 6000 standbeelden gemaakt, allemaal met een uniek gezicht, kleding en houding! Van deze 6000 zijn er meer dan 1200 gerestaureerd en te bezichtigen door het publiek. De standbeelden zijn verdeeld over 3 opgravings-'putten', waarvan de grootste meer ruimte inneemt dan een vliegtuighangaar.

We begonnen de dag, na een busrit van een uur, bij een fabriekje vlak bij het Terra-Cotta-museum. In deze fabriek werden op originele wijze de beelden van het leger nagemaakt, zodat toeristen deze in verschillende maten konden kopen. Je kon zelfs ook een beeld kopen waarin je eigen gezicht was verwerkt. Kortom weer erg commercieel, maar wel even grappig om alvast wat achtergrond informatie over de beelden te krijgen.
Vanaf de fabriek reden we naar het parkeerterrein van het museum, waar vandaan het nog een kwartier lopen was naar de ingang. Deze hele route was volgebouwd met kleine winkels die allerlei pluralia verkochten wat enigszins met het leger te maken had. Hard doorlopen dus!


{{< img "l_500_333_039DC7E1-C90A-4D61-BAA9-A4E8C31C4824.jpeg" ""  "Het Terra-Cotta leger dat het graf bewaakt" >}}

Eenmaal op het terrein van het museum krijg je pas door hoe groot de opgravingen daadwerkelijk zijn. We begonnen bij de grootste put, waar we ruim een half uur rondgelopen hebben en dit was echt krap aan. Daarna zijn we een film gaan kijken over de bouw van het graf en dus het hele leger en een stukje uit diezelfde tijd. Deze film werd geprojecteerd in een ronde zaal, waardoor je 360 graden om je heen kon kijken. Na de film zijn we wat gaan eten (de bekende ronde tafel met verschillende Chinese gerechten was deze keer erg goed!). Na het eten kregen we nog een uur de tijd om zelf de overige 2 opgravingen te bekijken en een bezoek te brengen aan het museum. Van het museum kwam niets meer terecht, omdat de 2e opgraving ook weer een enorme ruimte bleek te zijn. Allemaal erg indrukwekkend!


{{< img "p_500_333_2A646401-3AC3-4E72-9C13-2A428B4F96DC.jpeg" ""  "Een opgraving - alle delen van een beeld liggen verspreid" >}}

Om van al deze indrukken bij te komen, zijn we daarna met zijn allen thee gaan drinken in het theehuis dat op het terrein van het museum staat. Hier kregen we de keuze uit 12 soorten vers bereidde thee, inclusief de nodige uitleg en een demonstratie aan tafel hoe je deze thee moest zetten.

Hierna zijn we teruggereden naar het hotel om daar even op te frissen en daarna met een taxi direct door te rijden naar de Islamitische wijk van Xi'an voor een maaltijd in een drukke winkelstraat. We hebben heerlijke spiesjes met allerlei soorten vlees zitten eten, die achter ons werden klaar gemaakt, terwijl wij alle voorbijgangers konden observeren (en zij ons!). Hierna hebben we nog even rondgelopen door de winkelstraatjes, maar doordat het al 23:00 was geweest, begonnen de meeste winkeltjes al te sluiten. We hebben daarom met 8 mensen maar een (illegaal) taxibusje gepakt en zijn terug gereden naar het hotel. Daar hebben we nog even een biertje gedronken en nu weer snel naar bed, want morgenochtend wordt weer een drukke dag  (fietsen op de stadsmuur, bezoek aan een mausoleum en de treinreis naar Beijing!).     
