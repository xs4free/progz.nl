---
title: Zion NP en Las Vegas (17-09-2006)
author: rogier
type: post
date: 2006-09-20T05:44:00+02:00
url: /weblog/2006/09/20/zion-np-en-las-vegas-17-09-2006/
commentFolder: 2006-09-20-zion-np-en-las-vegas-17-09-2006
categories:
- Vakantie
tags:
- Amerika
- westkust
resources:
- src: 20060917-Zion-NP-796876.jpg
  title: Zion National Park
- src: 20060917-NYNY-735531.jpg
  title: Hotel New York New York

---
{{< img "20060917-Zion-NP-796876.jpg" ""  "Zion National Park" >}}Vanmorgen op tijd vertrokken vanuit Hurricane om via [Zion National Park](http://www.nps.gov/zion) door te rijden naar Las Vegas. Aangezien we vooral zin hadden in Las Vegas, waren we van plan niet al te veel tijd in Zion te besteden. Wat we echter even vergeten waren, was dat je Zion grotendeels verplicht met een gratis bus moet doen. Je mag dus bij het bezoekerscentrum parkeren en van daaruit rijden bussen de bergen in, om je bij de mooie plekjes te brengen. Het aantal plaatsen waar de bus zou stoppen viel mee, 6 stuks, dus dat konden we gelukkig nog redelijk snel af. Overal waar je wordt afgezet heb je een mooi uitzicht op de hoge bergen rondom je en vaak zie je ook nog de Virgin River voorbij kabbelen. Vanaf elke bushalte kon je ook een stuk gaan wandelen. De wandelingen duurde van minimaal een uur, tot maximaal 2 dagen! Voor ons iets te lang natuurlijk, want wij wilde nu ondertussen wel eens naar Las Vegas. Toch hebben we een aantal mooie bergwanden en een erg leuk riviertje gezien, dus het park was wat ons betreft zeker nog de moeite waard.  
Vanuit Zion zijn we rechtstreeks richting Las Vegas gaan rijden. Deze rit ging grotendeels over highways, dus dat was goed te doen. De weg er naartoe is wel apart, zit je eerst nog in een park met bomen en prachtige rotsen, hoe dichter je bij Las Vegas komt, hoe kaler het wordt. Het wordt nog net geen woestijn zoals ik me die altijd bij Afrika voorstel (alleen maar geel zand), maar kaal en eentonig is het wel. Na 4 uur rijden gaan we dan eindelijk de laatste berg over en zien we in de verte Las Vegas al liggen; heel goed herkenbaar aan de [Stratosphere Toren](http://www.stratospherehotel.com/) die overal bovenuit steekt.  
Het hotel wat we geboekt hadden via internet, bleek echter compleet aan de andere kant van de [strip](http://en.wikipedia.org/wiki/Las_Vegas_Strip) te liggen, waardoor we direct een file-ritje mochten maken door Las Vegas van zo’n 3 kwartier. Maar goed, toen wisten we wel direct waar alle hotels zich bevonden. Het hotel dat we geboekt hadden, hadden we de avond ervoor via internet uitgezocht. We wilde in ieder geval een hotel met een uitzicht op de strip. De enige hotels die dit hebben, zijn natuurlijk de hotels die ook daadwerkelijk aan de strip liggen. Via  het [overzicht van CheapoVegas](http://www.cheapovegas.com/), konden we mooi zien welke hotels allemaal aan de strip liggen en al deze hotels hebben we dus ook bekeken op internet. [New York New York](http://www.nynyhotelcasino.com/) bleek een van de gunstigste prijs/locatie verhoudingen te hebben, dus hebben we die geboekt.   
{{< img "20060917-NYNY-735531.jpg" ""  "Hotel New York New York" >}}Al bij binnenkomst in de parkeergarage zie je hoe groot alles in Vegas is, ruim 6000 plaatsen verdeeld over 10 parkeer-etages. Vanaf de 3e etage kom je via een wandelbrug in het hotel terecht. Daar vandaan moet je natuurlijk via het casino (zoals gebruikelijk in Las Vegas) naar de incheckbalie. Hiervandaan moesten we, weer door het casino, naar onze lift om op de 10e etage uit te komen in een mooi ingerichte kamer met uitzicht op het laatste deel van de strip, de achtbaan van het hotel (!!) en in de verte nog het vliegveld van Las Vegas.  
Diezelfde avond zijn we natuurlijk nog ‘even’ de strip van Las Vegas gaan bekijken, en dat hebben we geweten ook. Doordat alle hotels zo groot zijn, moet je dus ook een flink stuk wandelen om van het ene hotel naar het andere hotel te komen. Uiteindelijk hebben we zo’n 3 kilometer gelopen om alle shows die ’s avonds gegeven worden te kunnen zien. En ik moet zeggen, dat is echt de moeite waard!  We hebben deze avond eerst de [fontein-show](http://en.wikipedia.org/wiki/Image:Bellagio-front.jpg) bij de Bellagio bekijken, waarbij zo’n 1000 fonteinen en een heleboel lampen een prachtige show geven op de maat van de muziek. Het klinkt niet zo spannend, maar ik kan je vertellen dat het erg indrukwekkend is als je daar staat en het water meer dan 70 meter de lucht in ziet gaan! Na deze show zijn we nog naar de piratenshow [The Sirens of Ti](http://en.wikipedia.org/wiki/Image:Sirens_of_ti.jpg) bij het hotel/casino Treasure Island wezen kijken. In deze show voeren 2 piratenschepen op bijna ware grootte een gevecht uit over de hoofden van het publiek dat er tussenin staat. Erg mooi gedaan, alleen jammer dat er zoveel publiek op afkomt dat het allemaal een beetje dringen en duwen wordt. Na deze show vonden we het dan ook wel genoeg voor deze avond en zijn we langs alle neonlichten en reclameborden weer teruggelopen naar ons hotel.   

Gereden aantal miles vandaag: 200  
Overnachten in: [New York New York](http://www.nynyhotelcasino.com/), Las Vegas.   
Gegeten in: [Harley Davidson Cafe](http://www.harley-davidsoncafe.com/) erg gaaf! Door het hele café/restaurant hangt een kabelsysteem, waaraan de nieuwste Harley’s hangen en deze maken een rondje door het hele cafe in de lucht!
