---
title: Terugvlucht naar Nederland
author: rogier
type: post
date: 2010-09-27T18:17:04+02:00
url: /weblog/2010/09/27/terugvlucht-naar-nederland/
commentFolder: 2010-09-27-terugvlucht-naar-nederland
categories:
- Vakantie
tags:
- Beijing
- China
resources:
- src: DSC01373-1024x768.jpg
  title: De Grote Muur vanuit het vliegtuig

---
Vanmorgen was het dan zo ver, we moesten echt weer terug naar Nederland. :-(
Om 7:15 moesten de koffers al voor de kamerdeur van het hotel staan, zodat die alvast met een bagagebusje naar het vliegveld gebracht konden worden. Daardoor zat iedereen dus ook al vrij vroeg aan het ontbijt. Daar werden nog even snel de laatste emailadressen uitgewisseld, voordat we rond 8:00 met de bus naar het vliegveld van Beijing gebracht werden.
Op het vliegveld aangekomen bleek dat de meeste mensen al online ingecheckt hadden en dat ik ook nog eens achteraan de rij van onze groep bij de incheckbalie stond. Samen met Angela, die vlak voor mij stond en ook nog niet ingecheckt had, besloten wij om dan maar gezamelijk in te checken en zo te kijken of we dan nog bij elkaar konden zitten. Tot onze grote verbasing lukte dit zonder enige moeite. We kregen zelfs nog een stoel aan het raam ook! 
Op weg naar de gate kwamen we een tafelvoetbal-tafel tegen, waar ik samen met Jorge, Willem en een Franse zakenman nog best een tijdje fanatiek op heb staan spelen (terwijl ik het spelletje nog nooit serieus gespeeld had). Voor we het wisten moesten we al boarden en terwijl Angela en ik door de sleurf liepen, zagen we een bordje met een pijl linksaf voor business-class + rijen 1 tm 15 en rechtsaf voor alle volgende rijen. Toen wij op ons kaartje keken, bleken wij dus op rij 13 te zitten, vlak achter de business class! We hadden schijnbaar automatisch Economy Comfort stoelen gekregen, omdat de rest van de Economy-class al vol zat. Als laatste inchecken heeft dus toch zo zijn voordelen! (meer beenruimte en een rustiger deel van het vliegtuig, doordat er minder mensen in dezelfde ruimte zitten) :-)
Toen het vliegtuig net opgestegen was, kregen we ook nog even een prachtig uitzicht op de Chinese muur:
[{{< img "DSC01373-1024x768.jpg" "De Grote Muur vanuit het vliegtuig"  "" >}}](http://www.progz.nl/weblog/wp-content/uploads/2010/09/DSC01373.jpg)
De rest van de vlucht verliep daarna heel snel. Ik heb een tijdje gezellig met Angela zitten praten en daarna heb ik de film The Karate Kit gekeken. Best grappig dat in de openingscene een aantal locaties in Beijing gebruikt zijn, die ik nu dus allemaal zelf gezien heb!
De terugvlucht duurde alles bij elkaar zo'n 9,5 uur en het vliegtuig lande zelfs nog iets eerder dan gepland (rond 15:00) op Schiphol. Bij de bagage-band hebben we met z'n allen afscheid van elkaar genomen, waarna ik met de trein terug naar Den Haag ging. Eenmaal op het perron aangekomen, bleek dat de sneltrein die ik wilde hebben was geannuleerd (het zal weer eens niet zo zijn!?!), maar gelukkig kwam 5 minuten later al een stoptrein die dezelfde route reed. Uiteindelijk was ik dus rond 17:00 weer in Den Haag en kon ik even snel mijn kat Spooky ophalen bij Nathalie (bedankt voor het oppassen!), om daarna languit op de bank neer te ploffen en de jetlag en alle geweldige indrukken van de afgelopen 18 dagen rustig op mij in te laten werken.
Dit was een vakantie om nooit meer te vergeten!
