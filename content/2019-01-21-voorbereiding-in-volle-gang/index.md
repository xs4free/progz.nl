---
title: Voorbereidingen in volle gang
author: Rogier
type: post
date: 2019-01-21T20:48:00+01:00
url: /weblog/2019/01/21/voorbereidingen-in-volle-gang/
commentFolder: 2019-01-21-voorbereiding-in-volle-gang
categories:
- Wereld trip 2019
images: ["disney-world.jpg"]
resources:
- src: disney-world.jpg
  title: Disney World Orlando
  params:
    banner: true

---
We hebben [ons blog](https://www.progz.nl/weblog/2017/12/08/oamaru-timaru/) over onze vorige reis nog steeds niet netjes afgerond, er mist ongeveer een week tussen Nieuw Zeeland en de reis naar huis waarin we vooral in Disneyland Anaheim zijn geweest. Maar ondertussen gaan we alweer bijna aan onze volgende wereldreis beginnen!

Nog 8 dagen en dan zitten we al (weer!) in Amerika! In juli 2018 boekten we het eerste vliegticket en was het plan ontstaan om nog een keer naar Nieuw Zeeland te gaan, en nu is het dan al bijna zover!

Het plan ziet er als volgt uit:

- Een week in Florida om [Disney World](https://disneyworld.disney.go.com) te bezoeken (overnachten in een AirBNB woning)
- Één dag in Los Angeles om de vlucht naar Nieuw Zeeland in tweeën te hakken en misschien nog iets in de omgeving te bekijken. 
- Zes weken in Nieuw Zeeland. We rijden dit keer rond met een huurauto en huren een cabine, motel, hotel, bed-and-breakfast of AirBNB.
- Een week in Dubai.

In totaal zijn we dus 8 weken weg, dus gewoon even 2 maanden met vakantie!

We hebben de afgelopen tijd een hoop zaken uitgezocht en geregeld:

- Vluchten naar Miami, Los Angeles, Nieuw Zeeland en Dubai. Hierbij viel ons de enorme prijsverschillen op tussen vluchten. Als we bijvoorbeeld ‘rechtstreeks’ vanaf Amsterdam naar Miami vlogen (met de bijv. de KLM en een tussenstop in Amerika), dan waren we zo’n €1200 per persoon kwijt. Aangezien we met zijn 3-en vliegen is dat dus €3600 voor een enkele vlucht van Amsterdam naar Miami. Na even verder kijken kwamen we via [Expedia.com](https://www.expedia.com) een andere optie tegen. We vliegen met [TAP](https://www.flytap.com) (zeg maar de KLM van Portugal) van Amsterdam naar Lissabon. Na 1,5 uur op Lissabon vliegen we rechtstreeks naar Miami, voor €600 per persoon! Dit soort verschillen kwamen we op elke vlucht die we wilden boeken tegen. 
- Aangezien we 6 weken rond gaan rijden met een huurauto, is de hoeveelheid bagage die we mee willen sjouwen beperkt. De vorige keer hadden we 3 grote koffers bij ons, wat voor het mooie toch echt teveel was. Nu nemen we 1 harde koffer mee en daarnaast nog 1 grote zachtere koffer. Het wordt dus kritischer kijken wat we wel/niet meenemen en daarna hopelijk makkelijker om alles in de huurauto te krijgen. 
- Een huurauto in Florida (om van Miami naar Orlando te rijden en naar Disney). Een huurauto in Los Angeles, om van het vliegveld naar het hotel te rijden en daarna nog een beetje sightseeing te kunnen doen. En een huurauto in Nieuw Zeeland. 
- Via [AirBNB](https://www.airbnb.com/c/rogierr12?currency=EUR) een huis gehuurd in Kissimmee, zodat we dicht bij Disney zitten en toch alle gemakken van een huis hebben (zelf ontbijten/eten en meerdere slaapkamers).
- Hotelovernachting in Los Angeles. Een hotel overnachting in Auckland op de dag dat we daar aankomen. En een hotel in Dubai voor de 6 nachten dat we daar zijn. 
- Visum ([ESTA](https://esta.cbp.dhs.gov/)) voor Amerika. 
- Toegangskaarten inclusief [FastPass+](https://disneyworld.disney.go.com/en-eu/fastpass-plus/) voor DisneyWorld.
- Een nieuwe kinderstoel voor in de huurauto’s en de vliegtuigen. Aan de ene kant was dit goedkoper dan overal een stoeltje huren, maar veel belangrijker, hopelijk kan Fabienne op deze manier slapen in het vliegtuig zonder uit de vliegtuigstoel te glijden. 
- Offline kaarten gedownload voor [Google Maps](https://maps.google.com) van alle landen die we bezoeken.
- En niet te vergeten: een route voor Nieuw Zeeland met alle dingen die we daar willen zien en doen!

We kijken uit naar:

- Disney World [Avatar Flight of Passage](https://disneyworld.disney.go.com/en-eu/attractions/animal-kingdom/avatar-flight-of-passage/) attractie - nieuste 3D flight simulator (we gaan omstebeurt, want dit is te heftig voor Fabienne)
- [Tongariro Crossing](https://www.tongarirocrossing.org.nz/) - in de top 10 een-daagse-wandelingen ter wereld die Rogier zelf gaat lopen. Het is een hele dag lopen dus Angelica en Fabienne nemen lekker de tijd voor wat creatieve uitspattingen of zoiets.  
- [Abel Tasman National Park](https://www.abeltasman.co.nz) - prachtige natuur op Zuider Eiland
- [Zuiderlicht](https://nl.wikipedia.org/wiki/Poollicht) - de tegenhanger van het Noorderlicht die hier weleens rood kan kleuren i.p.v. het bekende groen
- [Doubtfull sound](https://nl.wikipedia.org/wiki/Doubtful_Sound) - hele mooie fjorden op het Zuidereiland 
- [Burj Khalifa](http://www.burjkhalifa.ae/en/index.aspx) in Dubai - de hoogste toren van wereld!
- En Angelica kijkt ook erg uit naar alle giga grote hobbywinkels in Amerika. (Nee, je kan nooit genoeg spulletjes hebben.)

Wat moeten we nog regelen:

- Kaartjes voor de Burj Khalifa
- Reisschema voor de thuisblijvers
- Boeken voor de e-readers (alleen op vakantie kom ik gek genoeg aan boeken toe)
- Muziek op de telefoon voor onderweg
- Filmpjes voor Fabienne op de iPad.
- Telefoonabonnement voor Nieuw Zeeland, zodat we daar ook internet toegang hebben. 

Alles bij elkaar een flinke onderneming, maar eentje waar we héél veel zin in hebben! Nu Fabienne nog niet naar school gaat, ze is nu 3 1/2,  is dit het juiste moment om het nog op deze manier te doen. Vanaf mei gaat Fabienne naar school en zullen we veel meer rekening moeten gaan houden met de reguliere schoolvakanties. Dan zit 2 maanden vakantie er niet meer in. De komende 2 maanden gaan we dus lekker genieten! We gaan weer proberen een reisverslag op dit blog bij te houden. Dus veel leesplezier en tot over 2 maanden! 

Wist je dat: 

- Je als vrouw niet met blote benen over straat mag in Dubai? Althans, niks boven de knie. Angelica heeft dus lange dunne broeken gezocht om mee te nemen. Ook mogen we niet hand in hand lopen. Nu zal dat met die temperaturen niet snel gebeuren, maar toch even goed om te weten dat daar iets verder gaande wetten zijn. 
- Het plannen van de Fastpasses in Disney bijna meer tijd heeft gekost dan het plannen van een route in Nieuw Zeeland?
- Dat Fabienne bij het woord vakantie denkt aan het vliegen in een helikopter?
- En zij er dus van overtuigd is dat we dit ook weer gaan doen?
- Dat we Fabienne onderworpen hebben aan een Disney indoctrinatie: oftewel, zoveel mogelijk Disney films erin stampen! 
- We niet verder gekomen zijn dan 101 Dalmatiërs en Assepoester (Moana en Frozen waren al favoriet)
- We Assepoester inmiddels zo’n 56 keer hebben gezien
- En dat Minnie Mouse toch de échte favoriet blijft.