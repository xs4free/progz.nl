---
title: New York dag 6 (27-05-2008, dag 24)
author: nathalie
type: post
date: 2008-05-28T18:20:00+02:00
url: /weblog/2008/05/28/new-york-dag-6-27-05-2008-dag-24/
commentFolder: 2008-05-28-new-york-dag-6-27-05-2008-dag-24
categories:
- Vakantie
tags:
- Amerika
- Oost-kant
resources:
- src: 20080527-New-York-NBC-studio-tour-745631.jpg
- src: 20080527-New-York-subway-714863.jpg

---
Het was een heftig virusje, maar gelukkig van korte duur. Ik voelde me vanmorgen weer redelijk. En met de belofte het rustig aan te doen, gingen we op pad. We hadden nog genoeg dingen te zien en te doen waar we bij lange na niet meer aan toe zouden komen vandaag. Dan moeten we een andere keer nog maar eens terug komen ;-)  

We wilden vooral dingen binnen zien en bekijken (lees: lekker in de airco lopen). We hadden eerder al kaarten gereserveerd voor de [NBC tour](http://www.nbcuniversalstore.com/index.php?v=nbunbcmktnbt), dus daar begonnen we. We hadden tijdens een eerdere vakantie in Londen wel eens een [BBC tour](http://www.bbc.co.uk/tours/tvc.shtml) gedaan, die we iedereen kunnen aanraden, en waren dus benieuwd naar deze wat commerciëlere tour. Liever was ik natuurlijk naar CNN gegaan, maar ja, dat lag niet echt op de route. De NBC tour duurde een uurtje en was eerlijk gezegd niet heel spannend. Maar misschien hadden we er teveel van verwacht. We kregen wel heel veel video’s te zien, dat viel wat tegen. Ik had veel meer ‘behind the scenes’ willen zien, regieruimtes, redacties, etc. Het leukste was nog de studio van de comedyshow [Saturday Night Live](http://www.nbc.com/Saturday_Night_Live/) te zien en de daarbij behorende anekdotes van de tourguides aan te horen.{{< img "20080527-New-York-NBC-studio-tour-745631.jpg" ""  "" >}}Om de hoek / aan de overkant (tis maar net hoe je het bekijkt) staat de [Radio City Music Hall](http://www.radiocity.com/), een enorme concerthal, theater- en bioscoopzaal waar veel grote artiesten optreden. Toen we kaartjes kochten voor het uitzicht op de Rockfeller toren hebben we een combiticket gekocht met NBC en Radiocity erbij dus we wilden nu ook de concertzaal bekijken. Alleen was er van alles afgezet rondom het gebouw.. rode lopers… mannen met geweren... satellietwagens van tv-zenders, giechelende meisjes die langs de dranghekken zitten. Wat bleek: vanavond is de première van Sex and the City the movie! Erg grappig, jammer dat we er vanavond niet meer zijn om een kijkje te nemen. En nog veel jammerder: we mochten vanwege alle veiligheidsvoorschriften vandaag niet het gebouw in voor een tour! “Come back tommorrow!”  Yeah, we wish… Had ik al verteld dat het Museum of Modern Arts dicht is op dinsdag… het zit niet mee ;-)  Ook de tentoonstelling [Bodies](http://www.bodiestheexhibition.com/) gingen we aan het eind van de middag qua tijd niet meer redden.  

Wel zijn we nog even snel naar de [B&H; shop](http://www.bhphotovideo.com/) geweest. Een gigantische winkel voor alles m.b.t. foto en video. Rogier wilde er nog even iets kopen voor z’n flitser en zo konden we gericht te werk gaan. Echt heel veel mensen werken er en door de hele winkel gaan constant over een speciale rails allerlei spullen die gekocht zijn. Je had het moeten zien ;-){{< img "20080527-New-York-subway-714863.jpg" ""  "" >}}Verder weinig meer kunnen doen want om 6 uur begon onze vreselijke trip met onze koffers in de metro tijdens de avondspits van New York. But we survived! En we zitten nu te wachten op JFK Airport om te boarden.  

Gegeten bij: even snel bij de Mc Donalds  
Overnacht in: Eastgate Tower Hotel, New York
