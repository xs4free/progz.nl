---
title: LA en Universal Studios
author: angelica
type: post
date: 2013-08-20T06:35:07+02:00
url: /weblog/2013/08/20/la-en-universal-studios/
commentFolder: 2013-08-20-la-en-universal-studios
categories:
- Vakantie
tags:
- Amerika
- Honeymoon
- LA
- Universal Studios
- westkust
resources:
- src: 20130821-234153.jpg
  title: 20130821-234153.jpg
- src: 20130821-234050.jpg
  title: 20130821-234050.jpg

---
Na wat uitgeslapen en gedoucht te hebben en bij de Starbucks in (!) het hotel een heerlijk warme bagel gegeten te hebben, zijn we op weg gegaan naar Universal. Voor ons als film én pretpark liefhebber de perfecte combinatie!

De auto uit de parkeergarage van het hotel rijden was nog best spannend. We hebben een behoorlijk hoge wagen en de doorgang van de garage was erg laag. Na meerdere keren gekeken te hebben of het echt wel zou passen konden we dan op weg.
Rogier heeft gereden want sinds Angelica gisteren het verkeer in en om LA heeft gezien durft zij dit niet aan.

Aangekomen in Universal konden we de auto dichtbij de ingang parkeren. Net als in Disneyland is er een zogeheten Citywalk om bij de ingang van het park te komen. Hier zitten naast restaurantjes en souvenirwinkeltjes ook winkels als Guess en Fossil (wat Angelica heeeeel vervelend vond).
Voor de ingang van het park een bekend plaatje: de wereldbol met "universal studios" erop.
Natuurlijk moesten we daar even op de voor ons bekende manier op de foto. Na drie foto's om later de beste uit te kiezen, op naar de ingang. Gelukkig geen lange rij. Wel werd je tas nagekeken (letterlijk alleen even kijken...) en konden we naar binnen middels de reeds gekochte tickets en een scan van je vinger (wat we wel apart vonden).
{{< img "20130821-234153.jpg" ""  "20130821-234153.jpg" >}}
In Universal viel vooral op dat het park erg schoon en verzorgd was. Nog geen papiertje op de grond! Overal werd je omringd met figuren uit films als Shrek, filmuziek en natuurlijk attracties die bij deze muziek horen. Enkele voorbeelden; de show 'Waterworld', 4D film van Shrek, achtbaan 'Revenge of the Mummy', Jurassic Park the ride. Wij vonden vooral de Studio tour waarbij je met een treintje langs alle studios en filmsets gaat erg gaaf. Hier werd ook een, zeer goede, 3D film afgespeeld met King Kong en een T-Rex in de hoofdrol. Echt heel spectaculair! Ook Transformers the Ride 3D was heel erg gaaf. Dit is de nieuwste attractie in het park en vanaf het moment dat je binnen in de rij staat wordt je al meegenomen in het verhaal. De attratie zelf is een achtbaan/3D film in een. Je mag plaatsnemen in een zogenaamd nieuwe Transformer met de naam Evac (evacuation, het verhaal ging dat wij geëvacueerd moesten worden). Evac rijdt je door, feitelijk, een grote bioscoop met veel verschillende schermen waarop zich de strijd tussen de Autobots en Descepticons afspeelt in, wederom, zeer goede 3D. Net alsof je er zelf tussen zit! Echt heel gaaf gedaan!

Tussendoor moet er natuurlijk gegeten worden. Wat een keus! Mexicaans, Italiaans, Hotdogs, hele menu's, te veel om op te noemen. Uiteindelijk maar gekozen voor een pizzapunt met een beker fruit en een "koekje". Uiteraard een liter cola erbij (is standaard hier) die we maar samen opgedronken hebben. Op de pizzapunt hadden we ons verkeken, die bleek toch wel erg te vullen. 

Ook een uitvinding op deze warme dag was een soort vernevelaar die overal in het park is opgehangen/neergezet. Een grote ventilator blaast koele vochtige lucht. Heel verfrissend, daar kom je echt even van bij zonder echt nat te worden. Iets wat we later in Jurassic Park the Ride wel deden!

Het park bestaat uit twee niveaus. Om bij het lagere niveau te komen (waar alle spectaculaire attracties zijn) moest je met 4 (!) grote roltrappen naar beneden.
{{< img "20130821-234050.jpg" ""  "20130821-234050.jpg" >}}
Na nog wat attracties uiteindelijk, met zere voeten van het lopen, besloten weer "op huis" aan te gaan. In het hotel even omgekleed aangezien het hier toch best fris is 's avonds, en weer op pad.
Inmiddels was het half 8 en aangezien we die heerlijke pizzapunt om 12 uur gegeten hadden waren we best hongerig. Al snel viel ons oog op een Sushibar waar het ook behoorlijk druk was binnen. Hier hebben we een Loveboat genomen. Een houten boot(-je) vol met heerlijke sushi en sashimi.
Een toetje paste er niet meer bij dus na de Loveboat nog even langs de 7 Eleven voor wat boodschapjes en lekker naar het hotel. Hier nog het volgende motel geboekt bij San Diego  via internet, nog even dit verhaaltje getypt en daarna lekker gaan slapen. Morgen weer een volle dag!

Overnacht in: [Sheraton Los Angeles](http://www.sheratonlosangelesdowntown.com)
Gereden kilometers: 33,4
Gegeten bij: [Wokcano](http://www.wokcanorestaurant.com)
