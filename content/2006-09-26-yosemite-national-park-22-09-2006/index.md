---
title: Yosemite National Park (22-09-2006)
author: nathalie
type: post
date: 2006-09-26T02:45:00+02:00
url: /weblog/2006/09/26/yosemite-national-park-22-09-2006/
commentFolder: 2006-09-26-yosemite-national-park-22-09-2006
categories:
- Vakantie
tags:
- Amerika
- westkust
resources:
- src: 20060922-Yosemite-Falls-781997.jpg
- src: 20060922-Bridalveil-Fall-742573.jpg

---
{{< img "20060922-Yosemite-Falls-781997.jpg" ""  "" >}}We hebben vandaag het laatste National Park bezocht dat op onze planning stond. En wat voor een.  [Yosemite National Park](http://www.nps.gov/yose/) is samen met Zion mijn favoriete park. Het zijn van die parken die je op een zondag zou bezoeken en daar dan de hele dag rond kan lopen, zitten, hangen, picknicken, etc. Gewoon echt mooie parken. Rogier blijft erbij dat hij Sequoia het leukst vond, maar Yosemite staat op een goede tweede plaats.  
Wat maakt Yosemite dan zo bijzonder? De watervallen. Al moesten wij er toch even heel hard naar zoeken! Ze drogen namelijk erg op in de zomer. En dus was er van de Yosemite Falls weinig tot niets stromends over. (zie foto hierboven) Lichtelijk teleurgesteld verlieten we Yosemite valley (via Merced kom je hier meteen binnen rijden) en gingen een lange slingerweg omhoog naar Glacier Point.  Het is zeker de moeite waard om hier naartoe te rijden. Wat een ontzettend mooi uitzicht zeg op 2199 meter hoogte! Beneden zag je nog mini-auto’s rijden en kon je goed de riviertjes zien. De bergen waren ook erg mooi. En jawel, daar tussenin zomaar twee (!) watervallen. Zo blij als twee kleine kinderen waren we.  
Dus op weg naar beneden hadden we een missie; een van die twee watervallen van dichterbij bekijken. En dat was nog niet zo makkelijk omdat je zo vaak draait en draait en draait dat je op een gegeven moment niet meer weet waar ze precies zaten. Maar op een gegeven moment vonden we er een, de Bridalveil Fall. (zie foto hieronder) Dat is er eentje die aan het eind van de zomer nog steeds een waterval is. We konden er redelijk dichtbij komen (nog net niet onderstaan, tenzij je een klim over de stenen wilde maken, wat werd afgeraden), dus dat was indrukwekkend.  
{{< img "20060922-Bridalveil-Fall-742573.jpg" ""  "" >}}Verder geen beren gezien. Helaas of gelukkig. We willen inmiddels wel eens een keer echt wildlife zien (en dan dus niet de eekhoorntjes die ook in dit park rondliepen, maar dan groter en wat tammer). Dit park is zeker geschikt voor beesten. Maar waar we ook keken… In gedachten waren ze er overigens wel. Als je lang genoeg het bos in tuurt, dan zie je vanzelf beren. Maar van dichterbij blijken het dan toch stukjes bomen te zijn. It’s all in the mind. Ook toen ik hoognodig naar de wc moest... Even plassen in een gigantisch gat in de grond. Uhm... Ik heb er denk ik een minuut naar gekeken, maar kreeg niet meer uit mijn hoofd dat er een beer omhoog zou komen als ik er op zou zitten. Dus ik heb het toilet maar weer snel verlaten.   
Ook in Yosemite waren trouwens wegwerkzaamheden–net als in het vorige park. Gelukkig moesten we dit keer maar tien minuten wachten. We werden over een brug naar de andere kant van de weg geleid (over de rivier), want een van de rotsen bleek te zijn ingestort, er was een groot deel van de weg totaal bedolven onder rotsblokken. Je zal er maar onder hebben gereden. Het is redelijk normaal hier denk ik, want we komen regelmatig bordjes langs de weg tegen dat je op moet passen voor falling rocks. Hmmm...  
We hadden graag nog de Tiago Pass willen afrijden door Yosemite, maar we waren al langer in het park geweest dan we van te voren hadden bedacht (deels omdat we het zo leuk vonden, dat we rustig de tijd namen en ook deels omdat de afstanden toch nog behoorlijk lang zijn in dit park). Dus besloten we door te rijden naar San Francisco (nog zo’n 4-5 uur rijden vanaf Yosemite).  
Daar hadden we voor het eerst tijdens deze vakantie een klein dramaatje met het vinden van een slaapplaats. Gisteravond hadden we al even op internet gezocht naar een hotel/motel in downtown San Francisco, maar alles zat zo goed als vol, of we moesten er veel dollars voor neerleggen. Dus besloten we in de buurt van het vliegveld van San Francisco in een hotel te zitten en dan met het openbaar vervoer naar het centrum te gaan. We gingen er vanuit dat daar genoeg plek was. Maar dat hadden we goed mis. Voor het eerst werden we bij drie motels afgewezen. Vol of we moesten weer heel wat dollars neerleggen en dan konden ze nog wel wat regelen. Bij de vierde, een Best Western, hadden ze gelukkig nog wel net aan een plekje. Maar voor maar 1 nacht, want in het weekend zat het ook daar al helemaal vol. We namen natuurlijk deze nacht maar al te graag aan. Morgen zien we wel weer verder.  

Gereden aantal miles vandaag: 341  
Overnachten in: [Best Western Grosvenor](http://www.bestwestern.com), San Francisco.  
Gegeten bij: de [McDonalds](http://www.mcdonalds.com) aan de overkant van de straat, omdat we eigenlijk te moe waren om nog te bussen naar downtown San Francisco.
