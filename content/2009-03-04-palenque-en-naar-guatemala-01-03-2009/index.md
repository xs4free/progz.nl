---
title: Palenque en naar Guatemala ( 01-03-2009)
author: nathalie
type: post
date: 2009-03-04T04:37:00+01:00
url: /weblog/2009/03/04/palenque-en-naar-guatemala-01-03-2009/
commentFolder: 2009-03-04-palenque-en-naar-guatemala-01-03-2009
categories:
- Vakantie
tags:
- Guatemala
- Mexico
- Palenque
- rondreis
resources:
- src: 20090301-Palenque-747067.jpg
  title: Palenque
- src: 20090301-Boot-overtocht-Guatemala-739627.jpg
  title: Boottocht naar Guatemala

---
Vanmorgen dachten we even terug aan het Nederlandse weer. Het begon hier namelijk even te regenen. Hoe meer we naar het zuiden rijden, hoe groener het is en dus betekent het dat er hier meer regen valt en dat is meteen te merken.  Toen we aankwamen bij Palenque, één van de beroemdste ceremoniële centra uit de Maya stad, stonden er dus ook meteen mensen poncho’s te verkopen waar we dankbaar gebruik van maakten. Palenque is een nog meer uitgestrektere ‘stad’ en qua ligging (in het woud) supermooi. Natuurlijk hebben we ook nog een tempel (de hoogste) beklommen, en wel die van de hemel. Daarnaast staan de tempels van de aarde (lagere tempel dan de hemel) en de onderwereld (de laagste tempel). We voelen inmiddels wel aardig onze knieën en benen, maar het uitzicht vanaf de tempel was erg mooi. Al blijft het ook nog wel: verstand en gedachten op nul als je de steile trede  van de tempels op en af gaat. Het is maar goed dat sommige tempels niet meer voor publiek toegankelijk zijn, want het is een ‘gevaarlijke sport’. {{< img "20090301-Palenque-747067.jpg" ""  "Palenque" >}}Na een flinke wandeling was het weer tijd voor een lange busreis. We gingen de grens met Guatemala over! Maar voor die tijd moesten we nog wel even een stukje door Mexico. De stenen huisjes werden al minder en nu zijn het vooral houten huisjes en staan de vrouwen in het riviertje naast hun huisje de was te doen. Als onze bus voorbij komt, houdt iedereen even op en wordt er meestal gezwaaid door de kinderen.  

Onze grensoversteekplaats was een bijzondere. We gingen namelijk niet met de bus de grens over, maar met een bootje! Het voelde wel een beetje illegaal! Deze waterroute wordt ook écht door illegalen gebruikt. Maar wij hebben er netjes voor betaald. Onze koffers werden in de bootjes geladen en per overdekt bootje konden er nog 8 mensen bij en dan mocht je niet van plek veranderen, want anders kon het gebeuren dat het bootje omsloeg… en de koffers erbij…. Dat wilden we natuurlijk niet ;-)  Het tochtje duurde een half uur en het was erg leuk om te doen. Mooie omgeving ook. {{< img "20090301-Boot-overtocht-Guatemala-739627.jpg" ""  "Boottocht naar Guatemala" >}}In Guatemala stonden jongens ons op te wachten om ons en onze koffers te ontvangen. Daar werden we even met onze neus op de armoede gedrukt. Een jongetje dat zeker niet ouder was dan mijn broertje (8 jaar) liep met onze koffer van zo’n 20 kilo de heuvel op naar de volgende bus. Hij verdient er zijn centjes mee, maar het stond me wel erg tegen; liever had ik zelf mijn zware koffer omhoog gesjouwd en hem geld gegeven! Maar ja, dan kan je wel bezig blijven (er liepen namelijk nog meer kids te sjouwen). Alle kinderen die dit werk deden kwamen toen ze klaar waren ook bedelen om eten en drinken. Dat is wel even slikken. Kinderen tot 12 jaar moeten hier naar school, maar dat is niet verplicht. Ik denk dan ook niet dat veel kinderen hier echt naar school gaan.   

De huisjes hier stellen ook niet veel voor. Opvallend is wel dat er veel varkens rondlopen! Daarnaast ook veel kippen en hier en daar staat een paard in de tuin, als vervoersmiddel. De weg was in het begin niet erg goed en we waren dus bang voor een 3 uur durende hobbel-de-bobbel-weg, maar dat viel mee! Na een uur shaken (en ondertussen nog even een stop bij de douane) kwamen we op asfalt terecht. De hoofdweg door het land is inmiddels grotendeels geasfalteerd. Maar verder lopen ze nog dik achter. We overnachten vandaag in Flores. Deze stad – met recht stad, want hier zijn we de eerste ‘winkels’ tegengekomen’ – heeft sinds anderhalve jaar riolering. We hebben vandaag goed beseft hoe goed we het eigenlijk hebben. Dat is volgens mij voor elke Nederlander die voor het eerst naar een minder ontwikkeld land gaat een eye-opener.  

Goed, vanavond en morgen slapen we dus in Guatemala. Het land waar malariamuggen actief zijn (aaaaaaaaaaah) dus wij slapen vannacht (die malariamuggen zijn actief tussen zonsondergang en zonsopkomst) heel knus onder een klamboe en smeren ons helemaal in met anti-muggen-spul! We verblijven trouwens wel in goede (relatief goede) hotels. De ligging van deze is ook super; aan een groot meer!
