---
title: Heenreis en Orlando (dag 1)
author: rogier
type: post
date: 2008-05-05T03:33:00+02:00
url: /weblog/2008/05/05/heenreis-en-orlando-dag-1/
commentFolder: 2008-05-05-heenreis-en-orlando-dag-1
categories:
- Vakantie
tags:
- Amerika
- Oost-kant
resources:
- src: Ford-Mustang-778168.jpg
  title: Ford Mustang - Hertz
- src: Villa-Orlando-772936.jpg
  title: Onze villa in Orlando
- src: Airhockey-792164.jpg
  title: Airhockey tafel in onze villa
- src: Zwembad-Achtertuin-768285.jpg
  title: Zwembad in de achtertuin van onze villa

---
Vanochtend om 4:30 ging onze wekker. Natuurlijk veel te vroeg voor een vakantiedag, maar deze keer met een goed doel, we moesten om 8:00 met het vliegtuig naar Amerika vertrekken! En iemand bij de Amerikaanse ambassade heeft dan weer bedacht dat je dan minstens 2 uur van te voren op het vliegveld aanwezig moet zijn, om allemaal vragen te kunnen beantwoorden over waar je bagage geweest is en wie er allemaal met zijn vingertjes aan heeft gezeten. Kortom, we moest rond 6:00 op Schiphol zijn en hebben Sanne en Roald bereid gevonden om ons op dit onchristelijke tijdstip weg te brengen (waarvoor onze dank zeer groot is!). Het inchecken op Schiphol verliep allemaal vlot en na de nodige vragen over welke elektronische apparatuur we allemaal bij ons hadden, mochten we ook nog het vliegtuig in. Deze vetrok netjes op tijd richting Detroit en kwam daar na zo’n 8 uur vliegen (en 6 tijdzones terug in de tijd) om 9:30 lokale tijd aan. Dit was echter een half uur eerder dan gepland. Klinkt natuurlijk helemaal goed, ware het niet dat de douane op Detroit pas om 10:00 begint! Kortom, we mochten niet eens het vliegtuig uit, totdat alle douane ambtenaren op hun plek zaten. Gezellig hoor, met allemaal mensen die al in het smalle gangpad van een vliegtuig staan te duwen om dan nog een half uur te moeten wachten…  
Maar goed, alle controles verliepen daarna wel goed en we hadden nog ruim een uur over om even rond te lopen op Detroit. Wat we ervan gezien hebben, zag het er allemaal erg netjes en schoon uit. We vonden het zelfs nog strakker dan Schiphol.  
Om 12:10 vertrok ons vliegtuig weer, deze keer naar onze eindbestemming Orlando. Deze vlucht duurde maar 2,5 uur, dus was in verhouding zo voorbij. Binnen no-time stonden we in de aankomsthal van Orlando (welke in de verste verte niet te vergelijken is met Detroit, omdat ze in Orlando alles aan het verbouwen zijn). Onze bagage liet even op zich wachten, maar toen we die eenmaal hadden konden we met een shuttlebus naar autoverhuurbedrijf Hertz.   
Bij [Hertz](http://www.hertz.com) hebben we een echte Amerikaanse auto gehuurd: een Ford Mustang. Aan de buitenkant een hele gave auto om te zien, aan de binnenkant zie je echter dat er al heel wat meer mensen met deze mooie auto hebben gereden. Maar dat mag de pret niet deren, het is echt een lekkere en mooie auto om mee te rijden!  
{{< img "Ford-Mustang-778168.jpg" ""  "Ford Mustang - Hertz" >}}Vanaf Hertz zijn we rechtstreeks, met behulp van TomTom, naar onze villa gereden. Die ligt maar een klein uurtje van het vliegveld.   
{{< img "Villa-Orlando-772936.jpg" ""  "Onze villa in Orlando" >}}Daar aangekomen bleek alles nog groter te zijn dan we ons hadden voorgesteld: 4 slaapkamers, 2 badkamers, een ruime keuken, 2 woonkamers, een garage (vol met pooltafel, airhockey en tafelvoetbal) en in de achtertuin een zwembad! Dit is toch wel even wat anders dan een motel-kamer!   
{{< img "Airhockey-792164.jpg" ""  "Airhockey tafel in onze villa" >}}  
{{< img "Zwembad-Achtertuin-768285.jpg" ""  "Zwembad in de achtertuin van onze villa" >}}Hiervandaan gaan wij ons de komende 4 dagen wel vermaken (op en neer naar Disney World schijnt minder dan een half uur rijden te zijn).  

Gegeten bij: [Applebee’s](http://www.applebees.com)  
Gereden afstand: 39 miles (63 kilometer)
