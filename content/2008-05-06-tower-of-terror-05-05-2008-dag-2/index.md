---
title: Tower of Terror (05-05-2008, dag 2)
author: nathalie
type: post
date: 2008-05-06T06:10:00+02:00
url: /weblog/2008/05/06/tower-of-terror-05-05-2008-dag-2/
commentFolder: 2008-05-06-tower-of-terror-05-05-2008-dag-2
categories:
- Vakantie
tags:
- Amerika
- Oost-kant
resources:
- src: 20080505-Nathalie-en-Rogier-Disney-Toverhoed-781782.jpg
- src: 20080505-Tower-of-Terror-714726.jpg
- src: 20080505-Fantasmic-759550.jpg

---
We hadden natuurlijk niet voor niets Orlando uitgekozen om naartoe te gaan. Hier ligt Disney World! En daar moet ik als Disneyfan natuurlijk een keer geweest zijn :-)  Deze ‘wereld’ bestaat uit maar liefst vier parken. Magic Kingdom (het ‘originele’ park dat onder meer in Parijs staat, en dat we twee jaar geleden in Anaheim in Californie hebben bezocht), Disney Studio’s (staat ook in Parijs, attracties rondom bekende Disneyfilms), Animal Kingdom (groot dierenpark met attracties) en Epcot (beetje futuristisch park).   
{{< img "20080505-Nathalie-en-Rogier-Disney-Toverhoed-781782.jpg" ""  "" >}}  
Ik had thuis op Google Earth al ingezoomd en zag toen al dat het gigantisch groot was. Eenmaal hier is het gewoon niet te beschrijven hoe groot het is. Snelwegen met alleen maar Disneyafslagen, parkeerplaatsen waar je met gemak kunt verdwalen, waar een trammetje je naar de ingang van het park moet brengen, omdat lopen vanaf de auto te ver is. Er rijdt ook een monorail en er varen boten tussen sommige parken. Het is echt bizar groot allemaal.  

Toen we thuis de vakantie aan het plannen waren dachten we er nog overna om ook bijvoorbeeld naar Universal Studio’s te gaan (hebben we eerder al met succes bezocht in Anaheim) of Seaworld (maar na Australie een beetje afgeknapt). We besloten uiteindelijk om het alleen bij Disney te houden (4 dagen voor 4 parken) en dat kan ook makkelijk. Er zijn namelijk ook nog een aantal funattracties die ook nog bij Disney horen, zoals twee waterparken (bijzonder welkom in deze hitte!), sportpark, comedyclubs en een soort interactief spelletjesmuseum. O ja, en Disneyshops natuurlijk.  

Volgens een schema op internet was het op maandag het minst druk in [Disney’s Hollywood Studio’s](http://disneyworld.disney.go.com/wdw/parks/parkLanding?id=MGMLandingPage&bhcp=1). Toen we aankwamen dachten we even dat het wel superdruk was, maar dat bleek mee te vallen. De langste wachttijd: 30 minuten. Toen we binnen kwamen zijn we direct naar de Tower of Terror gelopen. Deze attractie was nog net niet open toen we de laatste keer in Parijs waren.  We waren toen wel al erg benieuwd wat er zich in dit bijzondere gebouw/hotel af zou spelen. Nou, nu kunnen we er eindelijk over mee praten. Wat een onwijs toffe attractie zeg!! We zaten de eerste keer meteen ook goed op de voorste rij. (Voor wie Tower of Terror niets zegt: het is een attractie met een lift. ) En we zijn er verspreid over de dag meteen drie keer in geweest.  
{{< img "20080505-Tower-of-Terror-714726.jpg" ""  "" >}}  
Verder  was dit park heerlijk om mee te beginnen en te wennen aan het warme weer hier (30 graden en de komende dagen wordt het nog warmer). In Hollywood Studio’s worden veel shows opgevoerd, lekker rustig zitten (in de schaduw!) en naar een mooie stuntshow kijken. We hebben die van Indiana Jones gezien, daardoor waren we helaas net te laat voor de andere show Lights, Motors, Action! Maar aangezien we deze show in Parijs al hebben gezien, vonden we dat niet zo erg.  Verder hebben we de Studio Backlot Tour gedaan (zo zie je nog ’s wat van oude films terug en krijg je een kijkje achter de schermen van wat stunts), de Rock ‘n’ Roller Coaster (erg leuke achtbaan), Sounds Dangerous (beetje saai hoorspel). Verder lekker rondgelopen, totdat we wel toe waren aan wat afkoeling. Even in onze villa wat uitgerust, daarna uit eten geweest en meteen weer terug naar de Studio’s.  

Vandaag was het park extra lang open en was er om 21.00 en 22.30 uur nog een spectaculaire show genaamd ‘Fantasmic!’. We waren al gewaarschuwd dat het enorm druk zou worden en inderdaad, de hele arena (ongeveer plek voor 10.000 mensen) zat nokkie vol. Fantasmic is een show met lasers, vuurwerk en waterballet. Op een nevelgordijn werden stukjes tekenfilm geprojecteerd, dat zag er erg gaaf uit. In treinvaart kwamen alle Disneyfiguren langs. Erg leuk om te zien en een fantastische afsluiter van deze toch wel vermoeiende dag. Morgen zou het het rustigst moeten zijn in Magic Kingdom, dus dan gaan we eens kijken hoe dat park er in Orlando uitziet.  
{{< img "20080505-Fantasmic-759550.jpg" ""  "" >}}  
Gegeten bij: [IHOP](http://www.ihop.com/) (heerlijke pancakes met chocola, aardbeien en banaan)
