---
title: Highway One (25-09-2006)
author: rogier
type: post
date: 2006-09-29T20:25:00+02:00
url: /weblog/2006/09/29/highway-one-25-09-2006/
commentFolder: 2006-09-29-highway-one-25-09-2006
categories:
- Vakantie
tags:
- Amerika
- westkust
resources:
- src: 20060925-Zeehonden-785531.jpg
  title: Zeehonden langs Highway 1

---
{{< img "20060925-Zeehonden-785531.jpg" ""  "Zeehonden langs Highway 1" >}}Vandaag beschouwen we dan toch echt een beetje als het begin van het einde van de vakantie. We moeten nu namelijk echt terug gaan rijden richting Los Angeles om daar over 3 dagen het vliegtuig te nemen naar Nederland. Onderweg staan eigenlijk geen grote attracties meer op de planning; wel hebben meerdere mensen ons aangeraden om over [highway 1](http://en.wikipedia.org/wiki/California_State_Route_1) terug te rijden ipv de interstate die er een paar kilometer naast ligt (highway/interstate is in Nederland ongeveer vergelijkbaar autoweg/snelweg). Het leuke van highway 1 is namelijk dat deze voor het grootste deel echt langs de kust van California ligt. Dit zou dus een leuk uitzicht op moeten leveren op de kustlijn, met zijn stranden en bergen. Dit leek ons wel wat, maar jammer genoeg hadden we onderweg 1 probleem: het was enorm mistig! Op de meeste plaatsen langs de route konden we niet veel meer dan 100 meter vooruit kijken en dat was net genoeg om de bochtige weggetjes in de gaten te houden, maar van de mooie kustlijn zag je dus jammer genoeg niet veel. De stukjes die we zagen waren wel mooi, dus bij helder weer moet het zeker een leuk uitzicht geweest zijn.  
Onderweg kwamen we meerdere stopplaatsen tegen, waar vandaan je uitzicht hebt op de zee. Ondanks de mist zijn we toch op bijna al deze plaatsen gestopt, zodat we in ieder geval onze benen even konden strekken. Op een van de stopplaatsen was het echter opvallend druk. Nieuwsgierig als wij zijn, gingen we tussen de mensenmassa staan en probeerden we te ontdekken waar al deze mensen toch naar keken. In eerste instantie zagen we alleen een berg vogels die we al op meerdere plaatsen tegen waren gekomen, dus dat leek ons niet zo heel erg interessant. Toen we echter nog een keer goed in de verte keken, bleken er allemaal ‘rotsen’ op het strand te liggen. Dit waren echter geen rotsen, maar zeehonden die lagen te zonnen! De stopplaats was best groot en even verderop bleek je ook een stukje richting het strand te kunnen. Op dit strand lagen echt enorm veel zeehonden bij elkaar en je stond nog geen 50 meter van ze af. Erg leuk om die beesten nu eindelijk ook eens in het wild te zien!   
Na een tijdje naar zonnende zeehonden gekeken te hebben, vonden we het tijd om door te rijden richting ons motel in Morro Bay. Deze ligt ongeveer halverwege highway 1 en is dus de meest geschikte plaats om te stoppen op de lange rit van San Francisco naar Los Angeles. Morro Bay bleek echter best een klein plaatsje te zijn, net als alle andere stadjes langs highway 1. Erg veel keus voor een restaurant die avond, hadden we dus niet. Uiteindelijk zijn we maar op goed geluk gaan zitten bij het Mexicaans restaurant Lolo’s dat vlak naast ons motel zat. Dit bleek een uitstekende keuze te zijn, want het eten was erg lekker. Na deze maaltijd vonden we dat we nog wel een lekker toetje verdiend hadden na zo’n lange dag rijden, dus bij de avondwinkel op de hoek hebben we nog even een lekkere bak Ben & Jerry’s gehaald. Tonnetje rond en voldaan zijn we daarna in ons motel met de prachtige naam Holland Inn in slaap gevallen.  

Gereden aantal miles vandaag: 259  
Overnachten in: [Holland Inn](http://www.hotel-rates.com/us/california/morro-bay/holland-inn.html), Morro Bay.  
Gegeten bij: Mexicaans restaurant [Lolo’s](http://www.tripadvisor.com/Restaurant_Review-g32746-d445502-Reviews-Lolo_s_Mexican_Food-Morro_Bay_California.html).
