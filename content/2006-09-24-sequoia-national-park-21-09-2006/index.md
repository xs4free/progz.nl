---
title: Sequoia National Park (21-09-2006)
author: rogier
type: post
date: 2006-09-24T08:50:00+02:00
url: /weblog/2006/09/24/sequoia-national-park-21-09-2006/
commentFolder: 2006-09-24-sequoia-national-park-21-09-2006
categories:
- Vakantie
tags:
- Amerika
- westkust
resources:
- src: 20060921-Sequoia-Sherman-706933.jpg
  title: General Sherman - Sequoia National Park
- src: 20060921-Sequoia-Squirrel-740550.jpg
  title: Eekhoorn in Sequoia National Park

---
{{< img "20060921-Sequoia-Sherman-706933.jpg" ""  "General Sherman - Sequoia National Park" >}}Na alle woestijn en rotsen waren wel toe aan wat groene natuur; vandaag staat [Sequoia National Park](http://www.nps.gov/seki/) op het programma, het grote-bomen-park, dus dat moet wel goedkomen. Na een vrij korte rit vanuit Visalia waren we bij de ingang van het park. Aangezien we een national-park-pas hebben, konden we zo doorrijden. Ons oog viel echter nog wel even op een papiertje waarop stond dat er wegwerkzaamheden in het park waren. Op dat moment dachten we nog ‘een beetje ruwe weg, dat geeft niet’, maar daar kwamen we snel van terug. Na ongeveer een half uurtje over slingerende weggetjes door het eerst stuk van het park gereden te hebben, kwamen we aan bij de wegwerkzaamheden. Er stond een man midden op de weg met een stopbord en die hield alle auto’s tegen. We bleken ‘even’ 40 minuten te moeten wachten totdat we verder mochten rijden! En dat terwijl we dus nog niets spannends van het park gezien hadden. Gelukkig hadden we nog genoeg leesvoer door te werken om een hotel uit te zoeken voor de aankomende nacht in San Francisco, anders verveel je je toch wel zo midden op een bergweggetje in de middle-of-nowhere.  
Na 40 minuten mochten we dan toch inderdaad onder begeleiding van een auto van de wegwerkers doorrijden. Ze bleken een stuk weg van zo’n 3,5 kilometer aan het vernieuwen te zijn en daarvoor stonden dus erg veel graaf- en asfaltmachines langs de kant, waardoor 1 weghelft absoluut onbruikbaar was. De andere weghelft hadden ze zelf dus nodig om van a naar b te komen, dus moesten de toeristen maar ‘even’ wachten.  
Gelukkig was het wachten echt de moeite waard! Het park was echt zo’n beetje wat ik me erbij had voorgesteld: veel groen en enorme bomen. En met enorme bomen overdrijf ik écht niet, de dikste en oudste boom in het park (zie foto) is zo breed, dat je 24 mensen (met uitgestrekte armen) nodig hebt om er een cirkel omheen te vormen! En deze boom was meer dan 2000 jaar oud, het oudste levende wezen op aarde. Voor mij persoonlijk de beste attractie in een National Park tot nu toe!  
{{< img "20060921-Sequoia-Squirrel-740550.jpg" ""  "Eekhoorn in Sequoia National Park" >}}Om bij de boom te komen moesten we echter wel een klein stukje lopen (zo’n 15 minuten heen en zo’n 30 minuten terug, aangezien het bergaf- en daarna bergopwaarts ging). Onderweg kwamen we nog een aantal hele lieve eekhoorntjes tegen, die zowaar ook  nog wel even bleven zitten om gefilmd en gefotografeerd te worden. Gelukkig waren ze niet zo verwend dat ze ook om eten kwamen bedelen, en bleven ze op veilige afstand van de bezoekers.  
Na deze prachtige bomen gezien te hebben, was het dan eindelijk tijd om door te rijden naar Merced. Onze laatste stop voordat we San Francisco bereiken. Vanuit Merced kunnen we relatief makkelijk nog even naar Yosemite National Park rijden om daarna echt door te rijden naar San Francisco.  

Gereden aantal miles vandaag: 201  
Overnachten in: Vagebond Inn, Merced.  Beetje vreemd motel, hoe kan het ook anders met zo’n naam?! In tegenstelling tot alle andere hotels die we tot nu toe gehad hebben, waren hier aan het eind van de avond nog een hele berg kamers over. Verder voelde je de vloer van je kamer op en neer gaan als er iemand buiten over de gallerij liep. Maar verder niets te klagen. Het was schoon, we konden douchen en we hebben lekker geslapen.   
Gegeten in: [Denny’s](http://www.dennys.com/); heeft volgens Nathalie de lekkerste Teriyaki die ze ooit gegeten heeft en het is niet eens een Japans restaurant!
