---
title: Whitsunday  Islands (23-11-2007)
author: nathalie
type: post
date: 2007-11-25T14:14:00+01:00
url: /weblog/2007/11/25/whitsunday-islands-23-11-2007/
commentFolder: 2007-11-25-whitsunday-islands-23-11-2007
categories:
- Vakantie
tags:
- Australie
resources:
- src: Dag17-Rogier-in-hangmat-756288.jpg
  title: Rogier in hangmat
- src: Dag17-Eb-op-Hamilton-Island-725036.jpg
  title: Strand 's middags op Hamilton Island

---
Soms is onze timing per ongeluk heel perfect. Dat we uitgerekend op mijn verjaardag een boottocht langs de Whitsundays (74 eilandjes langs de oostkust van Australië) zouden maken, had ik niet van te voren durven hopen. Leuk was het zeker!  

We hadden onze boottocht eergisteren via internet geboekt (toch handig als we een motel hebben met wireless internet). De keuze is reuze! En vooraf boeken werd aangeraden, maar het was niet echt nodig vandaag. Misschien dat het in het weekend drukker is? Nu gingen we op vrijdag. Maar goed, genoeg keus. Verschillende touroperateurs bieden ook nog eens heel verschillende tochten aan. Eén dag, drie dagen, met snorkelen, met duiken, met lunch,met kamperen,  etc. Je kan het zo gek niet bedenken. Wij wilden het simpel houden. Snorkelen/duiken willen we vanuit Port Douglas doen (over een paar dagen) en dus hoefde dat er nu niet van ons bij te zitten. Een meerdaagse cruise zien we vanwege ons ‘schema’ naar het eindpunt niet lukken en eigenlijk vinden we sowieso een dag varen wel genoeg. We hadden langs de snelweg verschillende reclameborden gezien van [Fantasea](http://www.fantasea.com.au/islands/3_island_discovery.aspx) en op hun site hebben we uiteindelijk onze boottocht geboekt.  

Onze tocht bestond uit 1 dag met tussenstops op 3 eilanden om die te verkennen: 3 Island Discovery Cruise. Erg geslaagd mogen we wel zeggen! We vertrekken ’s morgens om half 9 vanuit de haven Shute Harbour (in Airlie Beach). Het was nog redelijk bewolkt die dag, maar het trok snel genoeg weg toen we op ons eerste eiland waren aangekomen: Long Island. Het grootste eiland van de drie die we bezochten. Onze gids gaf ons een paar tips wat we konden doen of zien hier en vertelde ook wat over de geschiedenis van het eiland. Daarna waren we vrij om te gaan en staan waar we wilden. Het was nog erg vroeg, dus ook erg rustig op het strand. Dat voelt echt heel raar, alsof zo’n eiland bijna alleen van jou is. We hebben wat rondgelopen tot we moe werden en een hangmat zagen hangen. Dat eens uitgeprobeerd  (ligt best lekker) en daarna op het strand wat gegeten en gedronken.  
{{< img "Dag17-Rogier-in-hangmat-756288.jpg" ""  "Rogier in hangmat" >}}De volgende stop was op Daydream Island, het kleinste eiland van de drie de we bezochten. Het eiland is maar 1 kilometer lang! Je zou het zo rond kunnen lopen dus. We hebben wel aardig wat rondgestapt, maar door de hitte zijn we op de terugweg ook een deel met een buggy meegereden (pendelbusjes die op de eilandjes op en af rijden). We mochten ook gebruik maken van de faciliteiten van de resorten op het eiland en dat lieten we ons geen tweede keer zeggen toen we een overheerlijk groot zwembad zagen liggen. En zo hebben we onze tijd op dit eiland gevuld.  

Na weer een lekker stuk gevaren te hebben kwamen we aan op het laatste eiland: Hamilton Island, de meest commerciële. Ik had van te voren al gelezen dat dit ook het eiland was waar de meeste activiteiten te doen waren. Ik wilde al een tijd graag op een jetski varen (had ik bedacht onderweg naar Surfer’s Paradise, aangezien Rogier al eens had gesurfd op Hawaii leek het me leuker om iets te doen wat we allebei nog nooit hadden gedaan). Dus wij het eiland over naar het strand waar jetski’s werden verhuurd (voor de hotelgasten overigens gratis). Het is jammer dat er niemand een foto van ons gezicht heeft genomen toen we op het strand aankwamen, want wat waren wij teleurgesteld! Het was hartstikke eb, dus je moest een gigantisch eind lopen voordat je echt in de zee stond.  
{{< img "Dag17-Eb-op-Hamilton-Island-725036.jpg" ""  "Strand 's middags op Hamilton Island" >}} Op het bord stond dat je alleen ’s morgens kon jetskiën. Het stomme was dat we op de vorige twee eilanden ook jetski’s konden huren, maar dat we besloten om dat tot het laatste eiland te bewaren. Doodzonde dus. Maar goed, we lieten ons niet uit het veld slaan, we hadden even geen zin om het eiland over te lopen (is ook te groot en veel te heuvelachtig om te beklimmen in de hitte) of in het zwembad te duiken, dus besloten we te gaan snorkelen. Dat kon wel ’s middags. We moesten een flink stuk lopen voordat het een beetje diep werd. Daarna de flippers aan en duikbril op. Ik had nog nooit gesnorkeld, Rogier wel. Ik vond het erg lastig en heb veel zout water binnen gekregen. Adem halen door een pijpje, wie heeft dat nou weer bedacht! Ik heb erg lang zitten/liggen stuntelen in het water voordat ik het aandurfde om boven het koraal te hangen. En ik zag niets! Haha. Ja, uiteindelijk 1 vis gespot (Rogier heeft er meer gezien). En toen had ik er genoeg van. Dit was niet de place to be. Veel te veel mensen die aan het snorkelen waren waardoor het water troebel werd. Toch een aparte ervaring hoor en heb me wel vermaakt. Maar ik weet niet zeker of ik wel wil duiken in Port Douglas… misschien moet ik gewoon nog een keer proberen te snorkelen op een betere plek voordat ik snap wat iedereen er zo geweldig aan vindt.  

Om een lang verhaal kort te maken: het was een leuke, gezellige dag. Ons favoriete eiland was nr. 2 (Daydream Island). We hebben af en toe echt het idee gehad (omdat het niet druk was) dat we een eilandje voor onszelf hadden. Nadat we met de boot weer waren aangekomen in Shute Harbour zijn we nog het centrum van Airlie Beach ingereden en hebben daar een hapje gegeten buiten op het terras.  

Gegeten bij: Jamaica Joe’s  
Overnacht in Ocean View motel in Airlie Beach (met ook echt uitzicht op de Oceaan!)  
Afgelegde afstand: 185 kilometer (naar de haven en terug van ons motel)
