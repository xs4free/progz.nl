---
title: Behind the Niagara Falls (20-05-2008, dag 17)
author: rogier
type: post
date: 2008-05-22T02:25:00+02:00
url: /weblog/2008/05/22/behind-the-niagara-falls-20-05-2008-dag-17/
commentFolder: 2008-05-22-behind-the-niagara-falls-20-05-2008-dag-17
categories:
- Vakantie
tags:
- Amerika
- Oost-kant
resources:
- src: 20080520-Niagara-Falls-2-785138.jpg
- src: 20080520-Niagara-Falls-1-731489.jpg

---
Nog een beetje moe van de wandeling van gisteren, besloten we vanmorgen een beetje uit te slapen. Om 8:00 waren we allebei echter klaarwakker, dus zijn we er maar uit gegaan. Na ons ontbijtje hebben we daarna alle spullen in de auto geladen en uitgecheckt bij het motel. De auto lieten we echter nog even op de parkeerplaats van het hotel staan, zodat we nog een laatste keer naar de Niagara Falls konden lopen. We wilden de Falls nog een keer vanaf de Canadese kant bekijken, maar nu overdag. Daarnaast hadden we ook gelezen dat je aan de Canadese kant een kijkje achter de watervallen kunt nemen, dus dat wilden we wel een keer meemaken.{{< img "20080520-Niagara-Falls-2-785138.jpg" ""  "" >}}Eenmaal door de douane heen, klaarde de lucht aardig op en kregen we zelfs een lekker zonnetje tijdens het laatste stukje wandelen naar de ingang van de [Journey Behind the Falls](http://www.niagaraparks.com/nfgg/behindthefalls.php). Deze ingang bleek een beetje verstopt te zitten in een soort winkelcentrum/visitor center, want vandaar uit kon je met een lift naar beneden. Beneden hadden ze een tunnel uitgehakt in de rotswand en op 2 plaatsen kwam je daarmee achter de Falls uit. Een erg indrukwekkend gezicht om al dat water op nog geen 5 meter van je vandaan naar beneden te zien storten! Je mocht jammer genoeg niet zo dichtbij komen dat je ook daadwerkelijk de Falls aan kon raken, maar met 150 miljoen liter water per minuut, is dat misschien ook niet verstandig. Na deze 2 tunnels achter de Falls kwamen we uit bij een derde tunnel, die naast de Falls uitkwam. Aan het einde van de tunnel was een plateau gemaakt waar je op kunt staan en dit was dus ook direct de plaats waarvoor we in de lift gratis een poncho hadden gekregen. De mist/nevel van de waterval kwam namelijk precies uit op dat plateau en maakte iedereen binnen een paar seconde helemaal doorweekt (ongeveer vergelijkbaar met een hevige regenbui in Nederland). Erg indrukwekkend om een keer zo dicht bij zoveel natuurgeweld te kunnen komen. {{< img "20080520-Niagara-Falls-1-731489.jpg" ""  "" >}}Met drijfnatte broekspijpen liepen we daarna weer terug naar ons hotel, waarvandaan we met de auto vertrokken richting New York. Aangezien dit nog een flink stuk rijden is, hebben we weer een tussenstop ingepland, deze keer in Syracuse (wederom een plaatsje waar niets te beleven valt, maar het ligt wel lekker op te route). Na een uurtje of 3 rijden, kwamen we aan in Syracuse en hebben we even heerlijk gegeten bij een [T.G.I. Friday’s](http://www.tgifridays.com), met als toetje een verrukkelijke Brownie Obsession. Tonnetje rond gingen we naar ons motel, waar we nog lekker even wat gerelaxt hebben en toen op tijd zijn gaan slapen.  

Gegeten bij: [T.G.I. Friday’s](http://www.tgifridays.com), Syracuse (NY)  
Overnacht in: [Days Inn, Syracuse (NY)](http://www.daysinn.com/DaysInn/control/Booking/property_info?propertyId=06611&brandInfo=DI&cid=%EAid!)  
Gereden afstand: 185 mijl (298 kilometer)
