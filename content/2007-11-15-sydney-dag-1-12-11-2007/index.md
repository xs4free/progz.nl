---
title: Sydney dag 1 (12-11-2007)
author: nathalie
type: post
date: 2007-11-15T13:43:00+01:00
url: /weblog/2007/11/15/sydney-dag-1-12-11-2007/
commentFolder: 2007-11-15-sydney-dag-1-12-11-2007
categories:
- Vakantie
tags:
- Australie
resources:
- src: Dag6-Opera-House-726714.jpg
  title: Opera House
- src: Dag6-Bondi-Beach-771060.jpg
  title: Bondi Beach
- src: Dag6-Waterbus-770896.jpg
  title: Boottochtje

---
We konden vandaag even lekker de auto laten staan en met het openbaar vervoer reizen. We kochten allebei een daytripper waarmee je onbeperkt met de trein, bus en boot kan. De trein hadden we nodig om vanaf ons motel naar hartje centrum te rijden. Aangekomen bij de halte [Circular Quaq](http://en.wikipedia.org/wiki/Circular_Quay_ferry_wharf,_Sydney) zagen we meteen de [Harbour Bridge](http://www.harbourbridge.com.au/) en aan de andere kant het [Opera House](http://www.sydneyoperahouse.com/). We zijn naar het Opera House toegelopen, maar uiteindelijk niet in geweest, beetje druk.  
{{< img "Dag6-Opera-House-726714.jpg" ""  "Opera House" >}}  
Als je hier met de trein gaat zie je niet erg veel van de stad en dus wilden we ook nog met de bus. Aangezien we naar Bondi Beach (populair strand hier) wilden hebben we dus een stukje sightseeing per bus gedaan. Op het strand was het heerlijk. We hebben lekker mensen gekeken, geluncht en nog een stuk gewandeld. We hadden gezien dat er [Sculptures by the sea](http://www.sculpturebythesea.com/) waren, dus wij (domme Hollanders als we zijn) heel hard op zoek naar zandkastelen... (zoals je elk jaar in Scheveningen ook hebt) maar het bleken kunstwerken te zijn. Er was een hele route langs de kust met om de paar meter een kunstobject. Er zaten een paar hele originele en mooie tussen.   
{{< img "Dag6-Bondi-Beach-771060.jpg" ""  "Bondi Beach" >}}  
Na de trein en bus was het tijd om een boottochtje te maken. We gingen terug naar het centrum, want daar vertrokken diverse boten. Voor mensen die in Sydney wonen is het serieus een vervoersmiddel, maar voor toeristen is het natuurlijk een leuke manier om de stad te bekijken. We zochten een lange route uit (uiteindelijk bleek het wel een erg lange route te zijn) en stapten aan boord. We voeren onder de Harbour Bridge door en legden meerdere keren aan om mensen op te pikken en af te zetten. Omdat we nog niet heel erg thuis waren in het openbaar vervoer in Sydney (we hadden wel een trein- en bootplattegrond, maar geen duidelijk overzicht waar bussen stoppen) wilden we ook weer met de boot terug naar het beginpunt. Al met al waren we zo’n 3 uur zoet.   
{{< img "Dag6-Waterbus-770896.jpg" ""  "Boottochtje" >}}  
Daarna hebben we nog een stuk gewandeld door de stad (we hebben inmiddels dus al aardig wat gezien van Sydney) op zoek naar een restaurant. We belandden bij pizzeria [Bar Reggio](http://www.barreggio.com.au), omdat het zo gezellig druk klonk aan de buitenkant. Het eten en de bediening waren helaas minder. We hebben tot nu toe nog niet erg veel succes met het last minute uitkiezen van een restaurant (dus ergens lopen en dan een willekeurig restaurant kiezen). Het is er verdacht stil of het eten is niet echt heel lekker. Misschien moeten we ons er toch beter op voorbereiden en dan maar een stukje reizen.  

Overnacht in Marco Polo Motor Inn – Sydney
