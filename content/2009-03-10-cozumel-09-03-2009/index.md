---
title: Cozumel (09-03-2009)
author: rogier
type: post
date: 2009-03-10T16:58:00+01:00
url: /weblog/2009/03/10/cozumel-09-03-2009/
commentFolder: 2009-03-10-cozumel-09-03-2009
categories:
- Vakantie
tags:
- Cozumel
- jeep
- Mexico
resources:
- src: 20090309-Jeep-Cosumel-732934.jpg
  title: Jeep op Cozumel
- src: 20090309-Maya-vuurtoren-Cosumel-742265.jpg
  title: Maya vuurtoren Cozumel
- src: 20090309-Krokodil-Cosumel-719436.jpg
  title: Krokodil op Cozumel

---
Na gisteren nog een dagje rustig aan gedaan te hebben, was het vandaag dan tijd voor onze laatste excursie: een volle dag naar het eiland Cozumel en daar met een jeep rondrijden.  

Om 8:50 zouden we opgehaald worden bij de lobby van ons hotel. Terwijl we daar stonden te wachten werd al meerdere keren de grap gemaakt dat dit een Mexicaanse tijd was (wat dus betekend dat Mexicanen bijna nooit op tijd komen). Tot nu toe hadden we nog geen last gehad van deze ‘Mexicaanse tijden’, maar vandaag kwam het busje toch echt 25 minuten te laat. Het weer zat ook al niet mee, we zagen alleen maar regenwolken en toen we naar de lobby hadden gelopen, was het zelfs begonnen met miezeren! (en dat in de droogste maand van het jaar!)  

Met het busje werden we naar de haven van Playa del Carmen gebracht, vanwaar we met een passagiersschip naar Cozumel gebracht werden. De overtocht duurt zo´n 30 minuten, niet zo ver dus, maar schijnbaar wel ver genoeg om de regenwolken kwijt te raken! Want toen we eenmaal aan land stonden, brak de zon zelfs weer tussen de wolken door. {{< img "20090309-Jeep-Cosumel-732934.jpg" ""  "Jeep op Cozumel" >}}Vanaf de haven van het eiland Cozumel moesten we 5 straten lopen om bij de parkeerplaats te komen waar onze jeeps geparkeerd stonden. Toen we de reis boekten kregen we te horen dat we de jeep zouden moeten delen met 2 andere mensen, maar doordat er maar 14 mensen waren, kregen wij precies een eigen jeep! (misschien had het er ook nog wel iets mee te maken dat ik een van de weinige was die wist hoe je met een ´stickshift´ moest rijden, want de meeste andere toeristen waren Amerikanen die natuurlijk een automaat waren gewend).  

Vanaf de haven zijn we eerst in colonne naar het strand aan de noordkant van het eiland gereden. Een ritje van ongeveer een half uurtje over een rechte asfaltweg, niet erg spannend dus. We parkeerden op een parkeerplaats van een natuurpark, waar we een uurtje gingen snorkelen. Dit was een erg mooie locatie, want recht aan het strand had je koraal en dus ook veel grote gekleurde vissen! Ook hadden ze nog 2 standbeelden onder water geplaatst, dus dat leverde ook nog wel een leuk gezicht op met alle die vissen er omheen. {{< img "20090309-Maya-vuurtoren-Cosumel-742265.jpg" ""  "Maya vuurtoren Cozumel" >}}  
Nadat iedereen zich gedoucht had en weer een beetje droog was, zijn we met de jeeps doorgereden naar een van de 2 Maya-tempels op het eiland. Het was een soort vuurtoren geweest, maar stak nog maar 1,5 meter boven de grond uit. In vergelijking met onze Maya-toer stelde dat dus niet zoveel voor, maar het was leuk om even te zien.  

Vlak bij die tempel lag een watergebied, waarin krokodillen leven. Om er een beetje veilig en makkelijk rond te kunnen lopen, hebben ze er een houten loopbrug met een uitkijktorentje aangelegd. Zodoende konden we 1 (kleine) krokodil van redelijk dichtbij bekijken, die lag te zonnen in het water. Het blijven machtig mooie beesten! (de gids vertelde overigens niets wat we niet al eens in Australie gehoord hadden, maar ja, dat is het ‘probleem’ als je al wat meer excursies hebt gedaan! ;-)). {{< img "20090309-Krokodil-Cosumel-719436.jpg" ""  "Krokodil op Cozumel" >}}  
Na de krokodillen zijn we doorgereden naar de vuurtoren van het eiland. Deze was wederom niet heel bijzonder, maar de wilde zee aan die kant van de kust was wel erg indrukwekkend. De golven spatten namelijk enkele meters hoog de lucht in zodra ze stuk sloegen op de rotsen!  

Vanaf de vuurtoren zijn we via een stoffig zandweggetje doorgereden naar een paviljoentje midden op het strand, waar we hebben geluncht.  Dit was eigenlijk het enige stukje waar de jeep enigszins van pas kwam. Maar eenmaal bij het paviljoentje aangekomen, zagen we ook enkele personenauto´s staan, dus zo erg was de weg nu ook weer niet geweest.  

Na de lunch, pas om 15:00 (!!), zijn we teruggereden naar de haven. Vanaf daar kregen we nog een goed uur de tijd om in het erg toeristische centrum wat te shoppen. Niet bepaald ons ding, maar we hebben de tijd toch maar gebruikt om enkele souvenirs te kopen. Om 18:00 vertrok uiteindelijk de boot terug richting Playa del Carmen en om 19:30 stonden we  weer bij de lobby van ons hotel. We waren dus bijna 11 uur in de weer geweest! Iets te lang voor een excursie wat mij betreft, maar wel een leuke afsluiter van onze vakantie.
