---
title: New York dag 4 (25-05-2008, dag 22)
author: nathalie
type: post
date: 2008-05-27T04:42:00+02:00
url: /weblog/2008/05/27/new-york-dag-4-25-05-2008-dag-22/
commentFolder: 2008-05-27-new-york-dag-4-25-05-2008-dag-22
categories:
- Vakantie
tags:
- Amerika
- Oost-kant
resources:
- src: 20080525-New-York-Times-Square-714971.jpg
- src: 20080525-New-York-Times-Square-night-789965.jpg
- src: 20080525-New-York-Toys-r-us-763169.jpg
- src: 20080525-New-York-Mamma-Mia-735884.jpg

---
Vandaag wilden we in ieder geval naar Times Square. Toen we uit de metro stapte en de straat inliepen vielen onze monden bijna open. Echt, Piccadilly Circus in Londen is er niets bij. Overal lichtreclames, sommige wel 5 verdiepingen hoog, en dan meerdere boven elkaar. We kwamen ogen tekort. Wolkenkrabbers all over the place. En druk natuurlijk (ook omdat het zondag is waarschijnlijk).{{< img "20080525-New-York-Times-Square-714971.jpg" ""  "" >}}We zijn er ’s avonds nog eens uitgestapt en hebben toen het hele plein verlicht gezien. Kan me voorstellen dat het onwijs gaaf is om hier oud en nieuw te vieren.{{< img "20080525-New-York-Times-Square-night-789965.jpg" ""  "" >}}En zondag of niet, de winkels zijn gewoon open hier. We hadden gelezen over een enorm grote speelgoedwinkel, maar toen wij er langs liepen was die nog niet open (er zijn wel afwijkende openingstijden op zondag) en stonden er al veel mensen in de rij. Wij liepen dus nog maar even door. Verderop zit een gigantische Virgin Megastore. ‘Eventjes’ rondgelopen daar, eventjes doe je natuurlijk niet en ons verbaasd over de hoeveelheid artiesten die ze aanbieden. Als je het hier niet kan vinden… Ik wist gewoon echt alleen niet welke cd(‘s) ik zou moeten kopen, er zaten er zoveel leuke tussen dat ik niet kon kiezen (en heel goedkoop allemaal). Eerdere deze vakantie hebben we wel cd’s van Matchbox Twenty (altijd goed!), Alanis Morissette (om alvast in de mood te komen voor Pinkpop) en Timbaland (vonden we minder) voor in de auto gekocht. Na Virgin de speelgoedwinkel in: Toys R Us. Drie ruime verdiepingen hoog en in het midden staat een reuzenrad!! Echt bizar als je daar binnen loopt. Je kan er ook (tegen betaling) in. Ook in de rest van de zaak is er voor vermaak gezorgd en zijn er bijvoorbeeld grote legobouwwerken te zien. We vonden het erg leuk om rond te lopen, maar de winkel haalt het niet bij Hamleys in Londen (5 verdiepingen en heel veel nieuw speelgoed en gadgets, dat mistten we hier een beetje). Daarna nog even een bezoekje aan de MTV store en Levi’s en toen vonden we het wel genoeg.{{< img "20080525-New-York-Toys-r-us-763169.jpg" ""  "" >}}De rest van de dag wilden we wat rustiger aandoen. We lopen hier wat af en dat merken we goed aan onze voeten. We overnachten in de buurt van Grand Central Station (echt een aanrader deze buurt, we voelen ons erg veilig en Central Station biedt genoeg overstapmogelijkheden), maar dat is nog wel drie blocks lopen. En dat is niet ver, maar zo gaat het meestal de rest van de dag. Metrolijnen genoeg, maar je moet er altijd wel net wat meer voor lopen dan je eigenlijk wil. Toch ideaal hoor, want we moeten er niet aan denken om hier met de auto te rijden.  

In Nederland had ik voor vandaag al een musical geboekt: '[Mamma Mia!](http://www.mamma-mia.com)' Met liedjes van Abba. In Nederland wilde ik ‘em niet zien, vanwege de vertalingen (kom op, van Abba-liedjes moet je afblijven) en dit was dus een mooie gelegenheid om ‘em alsnog op Broadway te zien. We waren erg verrast! Wat een ontzettend leuke musical zeg, leuk verhaal, goede mix tussen komedie en drama. En we konden bijna alle liedjes letterlijk (worden we oud??) meezingen (gelukkig deed niemand dat in de zaal hardop haha). Mooi theater ook, het Winter Garden Theatre. Het zat helemaal vol (van te voren reserveren is echt aan te raden).{{< img "20080525-New-York-Mamma-Mia-735884.jpg" ""  "" >}}Na deze middagvoorstelling (avondvoorstellingen zaten al vol) gingen we naar China Town om er een hapje te eten. Moeilijk om een keuze te maken, dus maar gewoon een restaurant binnengelopen. Wel eerst even gecheckt of ze een Engelse vertaling hadden van het menu ;-)  Wat we alleen vergeten waren om te checken was of je met creditcard kon betalen.. oeps,.. we zijn inmiddels al ons cash-geld aan het opmaken en hadden niet meer genoeg geld bij ons… Afwassen dan maar? ;-) Gewoon even gepind bij een bank om de hoek en onze lekkere maaltijd afgerekend. Wel een beetje afgezet daar, maar goed, het was ook duidelijk wie hier de toeristen waren.  

Daarna zijn we nog naar een bioscoop ([AMC Theatres](http://www.amctheatres.com/)) geweest om daar in de grootste zaal naar ‘[Indiana Jones and the Kingdom of the Crystal Skull](http://www.imdb.com/title/tt0367882/)’ te kijken. Mooie zaal (Loewes), fantastisch geluid, maar helaas waren we wat aan de late kant en kennen ze hier geen gereserveerde plaatsen en zaten we nogal vooraan aan de zijkant. We hadden wel ’s middags al kaarten opgehaald (we begrepen dat het hier erg druk kan zijn in het weekend in de bioscoop, net als in NL), maar dat had dus eigenlijk niet veel zin. Ach, we waren erbij ;-) en we konden onze voeten weer even laten rusten. En de nieuwe Indiana is best oké.   

Gegeten bij: chinees in China Town, New York  
Overnacht in: Eastgate Tower Hotel, New York
