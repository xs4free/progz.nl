---
title: Universal Studios
author: rogier
type: post
date: 2006-09-08T08:03:00+02:00
url: /weblog/2006/09/08/universal-studios/
commentFolder: 2006-09-08-universal-studios
categories:
- Vakantie
tags:
- Amerika
- westkust
resources:
- src: 20060907-Hollywood-794615.jpg
- src: 20060907-UniversalStudios-786576.jpg

---
{{< img "20060907-Hollywood-794615.jpg" ""  "" >}}  
{{< img "20060907-UniversalStudios-786576.jpg" ""  "" >}}Vandaag stond helemaal in het teken van [Universal Studios](http://themeparks.universalstudios.com/hollywood/website/index.html). Aangezien we vrij vroeg wakker waren (toch nog een beetje last van jet-lag), hebben we rond 8:00 uitgecheckt bij ons heerlijke Omni hotel. Grappig daarvan was trouwens dat we er pas achter kwamen dat we een ochtendkrant hadden gekregen voor de deur van onze kamer toen we hem wilde verlaten! Maar goed, vroeg dus in de auto (weer $26 armer aan parkeerkosten in LA), en op weg naar Universal. De spits bleek redelijk heftig te zijn, waardoor de 40 minuten rijden van TomTom er zo'n 90 werden, maar het park ging toch pas om 10:00 open, dus dat was geen probleem. Toen we eenmaal bij het park stonden, hadden we allebei aardig honger gekregen en dachten we nog even snel een supermarkt op te zoeken in de buurt voordat het park open zou gaan. Op goed geluk een winkelcentrum in TomTom uitgekozen en daar naartoe gereden. In het hele winkelcentrum bleek geen supermarkt te bekennen, maar toen we even het winkelcentrum uit liepen, bleken we midden op de [Walk-of-Fame](http://en.wikipedia.org/wiki/Hollywood_Walk_of_Fame) te staan! Dat krijg je, als je een winkelcentrum in Hollywood uitzoekt! ;-) Dus wij zijn nog even langs de sterren in de grond gelopen en hebben bij handafdrukken van bekende acteurs staan kijken en zijn daarna maar weer richting Universal gereden, aangezien er geen supermarkt te bekennen was. Ondertussen hadden we dus nog steeds niet ontbeten en onze magen vonden het toch wel tijd worden voor wat voedsel. Wonder boven wonder viel ons oog onderweg op een heel klein winkelcentrum met aan de buitenkant een [Subway](http://www.subway.com). Hier hebben we allebei een overheerlijk broodje met ei en kaas gegeten en konden daarna eindelijk naar Universal rijden.  
Daar aangekomen bleek het gelukkig helemaal niet zo druk te zijn, dus de langste wachttijden voor een attractie die we op de borden konden vinden was 20 minuten. In die rij zijn we zelfs nog gaan staan en net op het moment dat wij aansloten werd daar een 2e ingang geopend, waardoor we opeens vooraan in de 2e rij stonden. Dus van die 20 minuten hebben we ook niets gemerkt. We hebben zo'n beetje alle [attracties](http://themeparks.universalstudios.com/hollywood/website/attr_all.html) gedaan:  
- Studio tour  
- Revenge of the Mummy - The Ride  
- Shrek 4-D  
- Jurassic Park - The Ride  
- Terminator 2: 3D  
- Waterworld  
- Back to the Future - The Ride  
- Backdraft  
Onze top 3, was toch wel: Studio Tour, Revenge of the Mummy en Jurassic Park. Tijdens de Studio Tour wordt je 'heel saai' rondgereden in een wagentje over het hele park en de daarin liggende filmstudios. Deze 45 minuten durende rit is echter zo goed opgebouwd dat je je bijna geen seconde verveelt. Tijdens de rit krijg je namelijk met overstromingen, instortende metro-stations en haaien te maken. Allemaal zo uit een film afkomstig, maar nu zit je er zelf even tussenin! De Revenge of the Mummy is een achtbaan, die een beetje te vergelijken is met Vogelrock uit de Efteling. In het donker vlieg je met een noodvaart over een achtbaan om uiteindelijk aan het einde van de baan te stoppen en een stuk van het traject daarna weer achterstevoren af te leggen! Bij Jurassic Park word je daarentegen met zo'n 16 mensen in een bootje gezet en deze vaart dan een berg in. Bij de ingang van de berg zie je al dat je een heel stuk omhoog getakeld gaat worden, dus dat kan maar 1 dingen betekenen voor de uitgang van de berg, juist je raadt het al: met een noodgang in een flinke plons water gelanseerd worden! Erg leuk, maar ook erg nat! Alhoewel, niet zo nat als de show van Waterworld. Een groot deel van de set van deze film hebben ze opgebouwd in een groot openlucht-zwembad en daarin wordt dan een show gegeven met waterscooters en boten. Erg gaaf, behalve als je in de zogenaamde 'wet-zone' zit. Gelukkig werden wij optijd gewaarschuwd en zijn we naar de 'dry-zone' verhuisd voor het begin van de show, want de 'wet-zone' hield dus letterlijk meerdere emmers water per persoon in! Nu droogt dat met de temperaturen hier toch wel snel weer op, zo'n 28 graden en onbewolkt, maar een natte broek loopt toch minder fijn.   
Maar wij hebben ons dus uitstekend vermaakt in Universal Studios en ik kan het iedereen ook van harte aanraden als je in de buurt bent. Rond een uurtje of 5 zijn we richting ons volgende hotel [Howard Johnson](http://www.howardjohnson.com) in Anaheim (LA) gereden en hebben daar nog even erg lekker gegeten bij [Mimis Cafe](http://www.mimiscafe.com/) (Rogier had een 'Two Cheese & Smoked Chicken Ravioli' en Nathalie een 'Thai Chicken Wrap' allebei echte aanraders!). Als toetje nog een Bananas Foster Mud Pie en toen waren we echt helemaal tonnetje rond. Kortom, tijd om lekker te gaan slapen, zodat we morgen fit genoeg zijn om heel Disneyland in 1 dag te bezichtigen. Aan de afstand tussen het park en het hotel zal het in ieder geval niet liggen, het is namelijk maar 7 minuten lopen volgens de omschrijving en in die tijd kunnen wij het waarschijnlijk zelfs wel kruipen, dus als de hekken om 9:00 morgen open gaan, staan wij vooraan!
