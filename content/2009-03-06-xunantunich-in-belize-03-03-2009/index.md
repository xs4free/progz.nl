---
title: Xunantunich in Belize (03-03-2009)
author: nathalie
type: post
date: 2009-03-06T00:48:00+01:00
url: /weblog/2009/03/06/xunantunich-in-belize-03-03-2009/
commentFolder: 2009-03-06-xunantunich-in-belize-03-03-2009
categories:
- Vakantie
tags:
- Maya\'s
- Mexico
- rondreis
- Xunantunich
resources:
- src: 20090303-Xunantunich-702586.jpg
  title: Xunantunich

---
Vandaag dus op tijd eruit om de grens met Belize over te gaan. Ditmaal geen avontuur in een bootje, maar gewoon uit de bus stappen, stempels in je paspoort laten zetten, door de douane en dan weer de bus in. Geen moeilijk gedoe. Maar het is hier maar net hoe de pet staat. En die stempels zijn wel erg belangrijk, als ze die ‘vergeten’ en er geen datum bij schrijven, ben je de klos en moet je als je het land uit wilt een boete betalen… Sommige ambtenaren doen dat hier expres en dan wordt de ‘winst’ gedeeld.  

In Belize is duidelijk te merken dat het welvarender is dan Guatemala. De huizen zijn ook hier niet allemaal van steen (groot deel is nog van hout), maar het is allemaal wel groter. Er wordt minder gebedeld en er wordt gewoon Engels gesproken (hoera!!).  Kinderen zijn hier allemaal  verplicht om naar school te gaan (in uniform), er staat een boete op van 250 dollar als er controle komt. De natuur is hier, net als in het zuiden van Mexico en in Guatemala erg mooi groen. Het bergachtige is er wel een beetje vanaf. De wegen zijn hier nog niet allemaal geasfalteerd (net als in Guatemala) en dat leidt ertoe dat we achter onze bus een flinke stofwolk meenemen. Op sommige plekken was het overigens zo zanderig en stoffig dat onze bus binnenin ook helemaal onder het stof/zand zat. Waarschijnlijk kwam het door de kieren van de deur naar binnen. Kan je nagaan wat er gebeurt als mensen gewoon langs de kant van de weg staan (bewoners hier lijken er niet mee te zitten) en wat dacht je dan van de schone was die aan het drogen is???! De vrouwen kunnen wel weer opnieuw beginnen.{{< img "20090303-Xunantunich-702586.jpg" ""  "Xunantunich" >}}In Belize hebben we Xunantunich bezocht. Om bij dit tempelcomplex te komen moesten we met een veerpont oversteken en werden we daarna in twee groepen in een ‘A-Team’-busje de berg opgereden. Wees gerust, we moesten daarna ook nog een heel stuk heuvel oplopen, dus beweging hebben we ook weer genoeg gekregen vandaag. In Xunantunich mochten we ook de tempel beklimmen en dat hebben we natuurlijk gedaan. Zeventig meter hoog was ie en het uitzicht was fantastisch! De ‘trap’ naar boven was echter wat minder. Slechte keien als trap, zonder leuning uiteraard, dus je moest je aan de muur er naast proberen vast te houden en sowieso niet te ver van de muur vandaan komen en zeker niet naar beneden kijken. Ja, het blijft spannend, elke keer weer! Na Tikal was deze tempel wel minder (volgens de gids is Tikal het hoogtepunt van de reis en dat vonden wij eigenlijk ook wel, snel gevolgd door Palenque), maar het was nog steeds de moeite waard.  

Na de tempel en de lunch was het tijd om Belize te verlaten en weer terug te keren naar Mexico. Weer hebben we ons erover verbaasd hoe dat allemaal gaat bij de grens. Sowieso errug laaaaangzaam en verder willen de beambten veel stempels zetten en geld ontvangen. We hebben nu dankzij deze reis in ons nieuwe paspoort al zes (!!!) stempels per persoon.   

In Mexico zijn we aan het eind van de middag aangekomen in Chetumal. Daar hebben we het museum van de Maya-cultuur bezocht. Er stonden allerlei maquettes (mooi op schaal) van de Maya tempels. Leuk om degene die we hebben bezocht zo nog even te bekijken. Verder ook wat muurschilderingen gezien, de Maya telling, en nog meer things you have to know about the Maya’s. Tegen deze rondreis kan echt geen enkele geschiedenisles op! ;-)  

In Chetumal gaan we ook de laatste nacht slapen van deze rondreis. We slapen in een asosociaal luxe hotel: Los Cocos. De hele groep logeert in het vip-gedeelte. Niet dat we daar veel van zullen zien, want  we zijn allemaal erg moe en willen vooral graag douchen, eten en slapen. In het restaurant hier hebben we nog even de Mexicaanse keuken kunnen proeven. Tijdens de hele rondreis is dat er niet echt van gekomen. Meestal kwamen we laat aan en dan wil je eigenlijk niet meer als het buiten donker is een stukje stad verkennen (in ieder geval niet in bepaalde plaatsen hier). Dus meestal hebben we in het hotelrestaurant gegeten (met de rest van de groep). Natuurlijk is al het eten wel Mexicaans bereid (koken kunnen ze erg goed), maar we willen natuurlijk ook taco’s en burrito’s ;-) En dus bestelde ik Burritas. Fout! Hahaha, het was een soort tosti. Gewoon alleen met ham en kaas ertussen. Toch niet helemaal wat ik me er bij voor had gesteld ;-)  Rogier bestelde iets met chorizo en ei en natuurlijk zwarte bonen-saus! Dat was wel erg lekker en speciaal.
