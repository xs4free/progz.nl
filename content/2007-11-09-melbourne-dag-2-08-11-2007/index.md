---
title: Melbourne dag 2 (08-11-2007)
author: nathalie
type: post
date: 2007-11-09T21:30:00+01:00
url: /weblog/2007/11/09/melbourne-dag-2-08-11-2007/
commentFolder: 2007-11-09-melbourne-dag-2-08-11-2007
categories:
- Vakantie
tags:
- Australie
resources:
- src: Dag2-Melbourne-Yarra-790251.jpg
  title: Melbourne
- src: Dag2-Melbourne-Eureka-736924.jpg
  title: Uitzicht Melbourne vanaf Eurekatoren

---
We zijn al redelijk over onze jetlag heen, dus we hebben  vandaag veel gezien en gedaan in Melbourne. Een erg leuke, gezellige stad trouwens, een beetje een kruising tussen San Francisco (vanwege de steile straatjes en parkjes) en Londen (shop till you drop).  Gisteren zijn we met de trein naar South Yarra gereden, vandaag hebben we vooral heel veel gelopen in het centrum en de tram genomen. Ons hotel ligt lekker in het centrum en bijna voor onze deur stopt de City Circle Tram; een gratis tram die een rondje om het centrum rijdt. Voor de toeristen wordt er een bandje afgespeeld met wat extra info. Al rijdend kwamen we dus nog meer plekken tegen waar we wel even wilden uitstappen.  
{{< img "Dag2-Melbourne-Yarra-790251.jpg" ""  "Melbourne" >}}  
We begonnen de dag met een bezoekje aan de [Queen Victoria Market](http://www.qvm.com.au/home.php), een grote overdekte markt (beetje vergelijkbaar met de markt in Beverwijk) met fruit, kleren, prullaria etc. (alles wat je op een markt verwacht zeg maar). Daarna bezochten we de State Library, een erg grote bibliotheek in een mooi oud gebouw. En nee, niet omdat we zo literair zijn aangelegd, maar om snel even te internetten (ons hotel biedt wel internet aan, maar is erg duur).  Toen nog even [Melbourne Central](http://www.melbournecentral.com.au/) ingelopen, een enorm overdekt winkelcentrum. Verdeeld over drie etages vind je er 300 winkels. Een van de winkels was [Myer](http://www.myer.com.au), een soort V&D;/Bijenkorf. Daar zijn we doorheen gelopen, maar er leek maar geen eind aan te komen… Ik geloof dat deze winkel uiteindelijk over drie straten (!) verdeeld is. Tis dat wij geen shopaholics zijn, maar ik geloof toch echt dat dit het shopwalhalla is. Na een flinke wandeling kwamen we aan bij [Eureka](http://www.eurekaskydeck.com.au), het hoogste gebouw van Melbourne. Vanaf de 88ste (!!!) verdieping van dit gebouw had je een waanzinnig mooi uitzicht vanaf het Skydeck over Melbourne. Letterlijk een hoogtepunt van onze dag. Een bezoekje aan de pier bij Melbourne Docklands viel nogal tegen, weinig te beleven of te zien.  
{{< img "Dag2-Melbourne-Eureka-736924.jpg" ""  "Uitzicht Melbourne vanaf Eurekatoren" >}}  
Na het avondeten zijn we naar het [Crown Entertainment Complex](http://www.crowncasino.com.au) geweest. Na Las Vegas, vorig jaar, dachten we van te voren niet meer zo onder de indruk te zijn van casino’s, maar deze was echt huge! Er leek geen eind aan te komen en elke meter werd benut. Het was ook extreem druk, dat kwam misschien ook door [Spring Racing Carnival](http://www.springracingcarnival.com.au) (paardenracen). Ons koningshuis kan hier de lol op qua hoedjes. Het is blijkbaar ook een sport van de dames onderling om het mafste verenhoedje op te zetten. Erg grappig. Het Crowncomplex was niet alleen een casino, want op de 2e etage waren er ook nachtclubs. Verder een boel eettentjes en dure merkwinkels (Prada, Versace).   

Morgen gaan we de huurauto ophalen en verlaten we Melbourne. We hebben voor ons gevoel genoeg gezien hier.  

p.s.1: We hadden onze eerste "No worries mate" al te pakken in de Skybus naar ons hotel. We vertelden waar we naar toe moesten en als antwoord kregen we "No worries mate".  
p.s.2: Wij konden uiteindelijk ook erg lachen om onze vliegenmeppersactie :-) Rogier heeft inmiddels al een keer gewapend met een boekje door de kamer gerend ;-) Zoals jullie misschien weten kan ik niet zo goed tegen muggen/insectenbeten, dus we konden het proberen om zo'n electrisch geval mee te nemen.  
p.s.3: Ik begreep dat het weer bij jullie niet zo denderend is, al viel de storm en de dijkbewaking uiteindelijk wel mee (geloof ik, wat ik er in ieder geval via internet van meekrijg). Hier is het weer heel lekker: 27 graden en ik ben al weer lekker verbrand ;-)
