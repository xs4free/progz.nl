---
title: Canberra (11-11-2007)
author: rogier
type: post
date: 2007-11-13T23:07:00+01:00
url: /weblog/2007/11/13/canberra-11-11-2007/
commentFolder: 2007-11-13-canberra-11-11-2007
categories:
- Vakantie
tags:
- Australie
resources:
- src: Dag5-Botanic-Garden-777524.jpg
  title: Botanic Garden
- src: Dag5-Old-Parliament-House-780423.jpg
  title: Oude parlementsgebouw
- src: Dag5-New-Parliament-House-751470.jpg
  title: Nieuwe parlementsgebouw
aliases:
- /weblog/vakantie/2007/11/canberra-11-11-2007.html

---
Vanuit Jindabyne zijn we deze morgen vroeg vertrokken richting Canberra. Niet omdat we van die vroege vogels zijn, maar omdat de motorclub die ook in hetzelfde motel overnachtte van die vroege vogels zijn. En aangezien onze slaapkamer aan de parkeerplaats grensde,  werden wij al iets voor zeven uur wakker van het starten van een motor. Op zich niet zo erg, maar aan de andere kant ook weer niet wat je je voorstelt bij lekker uitslapen in je vakantie.  
{{< img "Dag5-Botanic-Garden-777524.jpg" ""  "Botanic Garden" >}}  
Zoals gezegd vertrokken we dus richting Canberra, de officiële hoofdstad van Australië (dus niet Sydney!). Deze bereikten we al om een uurtje of 10:30, waardoor we voldoende tijd hadden om deze stad te bekijken. Allereerst reden we naar de [Australian National Botanic Gardens](http://www.anbg.gov.au/anbg/) daar, die gratis toegankelijk zijn. Ondanks dat alles daar aardig droog was (het heeft hier 6 weken lang al niet geregend), zag het er best mooi uit. Het park was groots opgezet en had zelfs een  eigen klein regenwoud met een kloofje en een loopbrug. Verder kwamen we ook nog een kleine wilde kangaroo tegen tussen de struiken, dus wat ons betreft kon de dag al niet meer stuk!  
{{< img "Dag5-Old-Parliament-House-780423.jpg" ""  "Oude parlementsgebouw" >}}  
Na de botanische tuin, zijn we doorgereden naar een museum dat aangeraden werd in een aantal boekjes: [Questacon](http://www.questacon.edu.au/). Op de parkeerplaats aangekomen, zagen we dat we ook heel dicht bij het [oude parlementsgebouw](http://www.oph.gov.au/) en het [nieuwe parlementsgebouw](http://www.aph.gov.au/) van Australië zaten. Deze twee gebouwen wilden we dan toch wel even van dichtbij bekijken, want vooral de foto’s van het nieuwe gebouw leken heel spectaculair. Vanaf de parkeerplaats van het museum kwamen we eerst bij het oude gebouw. Dit deed mij heel sterk denken aan het Witte Huis, alleen mocht je nu tot aan de voordeur lopen. ;) Recht achter het oude gebouw was het nieuwe parlementsgebouw gebouwd. Deze heeft aan beide kanten een schuin grasveld liggen, waarmee je naar het dak van het gebouw kunt lopen, waarop dan weer een hele rare vlaggenmast staat (zie foto). Best grappig om een keer gezien te hebben, maar wat mij betreft is het allemaal een beetje weggegooid belastinggeld.  
{{< img "Dag5-New-Parliament-House-751470.jpg" ""  "Nieuwe parlementsgebouw" >}}  
Vanaf de parlementsgebouwen zijn we dus weer teruggelopen naar de parkeerplaats van het museum waar we eigenlijk voor kwamen: Questacon. Het museum is een wetenschappelijk museum, waarbij je alles direct in de praktijk kunt zien en uitproberen. Het lijkt waarschijnlijk sterk op NEMO in Amsterdam, maar daar ben ik nog nooit geweest. Een paar voorbeelden van dingen die we daar zagen: hoe hard kun je lopen, een bal gooien, hoe hoog kun je springen, hoe ontstaat een tornado, hoe werkt een motor, hoe ontstaan aardbevingen en wat voor soorten bewegingen heb je in de aarde en hoe ontstaat bliksem. Allemaal erg leuk en praktisch uitgebeeld, waarbij je zelf overal aan mocht zitten en op knoppen mocht drukken, kortom ik (en Nathalie trouwens ook) vermaakte mij prima! :)  

Na een uurtje of 2 door het museum rondgelopen te hebben, werd het toch echt tijd om naar onze eindbestemming van vandaag te gaan rijden: Sydney. Canberra ligt zo’n 150 kilometer van Sydney, maar doordat Sydney erg groot is en geen echte ringweg heeft, duurt het best een flinke tijd voordat je met de auto in het centrum bent. Nathalie had daar op goed geluk een motel uitgekozen en dat bleek best een aardige keuze: gratis parkeren, gratis internet en treinstation naar hartje centrum om de hoek. Van hieruit gaan we de komende 3 dagen de stad verkennen.  

Overnacht in Marco Polo Motor Inn – Sydney.  
Afgelegde afstand vandaag:  473 kilometer.
