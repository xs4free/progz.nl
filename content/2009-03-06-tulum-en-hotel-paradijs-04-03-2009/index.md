---
title: Tulum en hotel-paradijs (04-03-2009)
author: rogier
type: post
date: 2009-03-06T00:53:00+01:00
url: /weblog/2009/03/06/tulum-en-hotel-paradijs-04-03-2009/
commentFolder: 2009-03-06-tulum-en-hotel-paradijs-04-03-2009
categories:
- Vakantie
tags:
- Maya\'s
- Mexico
- rondreis
- Tulum
resources:
- src: 20090304-Tulum-778845.jpg
  title: Tulum
- src: 20090304-Tulum-aan-zee-746479.jpg
  title: Tulum ligt aan zee
- src: 20090304-Jacuzzi-Sandos-Caracol-Beach-Resort-724108.jpg
  title: Jacuzzi in Sandos Caracol Beach Resort

---
Vandaag mochten we enigszins uitslapen, we moesten namelijk ‘pas’ om 7:00 aan het ontbijt zitten. Gelukkig hadden we allebei lekker geslapen in onze luxe bedden, dus konden we uitgerust aan onze laatste dag van de rondreis beginnen.{{< img "20090304-Tulum-778845.jpg" ""  "Tulum" >}}Vandaag stond alleen nog een bezoek aan Tulum op het programma. Dit bleek een mooie laatste keuze, want Tulum ligt als enige Maya tempel aan de zee. Dit levert een aantal prachtige uitzichten op, waarbij de grijze stenen van de tempel mooi afsteken tegen de azuur blauwe zee! Ook heeft Tulum op veel plaatsen doorkijkjes richting de zon, welke maar 2 dagen in het jaar daadwerkelijk verlicht worden. Hiermee konden de Maya’s hun kalenderindeling maken. Deze combinatie van gebouwen en stand van zon kwam in meerdere tempels tijdens de rondreis terug, maar van Tulum had onze reisleider een aantal foto’s bij zich, waarop die specifieke locaties verlicht waren. Erg mooi om te zien! (voor de geïnteresseerden, de zon bereikt zijn verste stand op 21 maart en 22 september) {{< img "20090304-Tulum-aan-zee-746479.jpg" ""  "Tulum ligt aan zee" >}}Jammer genoeg ligt Tulum aardig dicht bij Playa del Carmen, waardoor het voor alle ‘strand’-toeristen een gewilde dagexcursie is. Dit was goed te zien aan de enorme rijen voor de kassa en de heuse mierenhoop die zich om de tempel heen bevond! Ik heb deze dag letterlijk meer toeristen gezien dan de afgelopen 5 dagen bij elkaar. Maar goed, dat deed niets af aan het feit dat deze tempel, vooral door zijn ligging, toch ook wel iets speciaals had.   

Na een rondleiding van onze reisleider van ongeveer drie kwartier mochten we zelf nog een uurtje rondlopen. Aangezien we de zon al aardig voelde branden, hebben we alleen nog even een kijkje genomen aan de zeekant en zijn daarna teruggelopen naar de hoofdingang. We bleken niet de enige van onze groep die dit idee hadden, want al wandelend naar de ingang (zo’n 400 meter die je ook met een betaald treintje af zou kunnen leggen) kwamen we de complete groep weer tegen. Eenmaal aangekomen bij de ingang werd ons gevoel dat Tulum aardig toeristisch ingesteld is bevestigd door het feit dat we daar voor de eerste keer in Mexico een Subway (onze favoriete middagrestaurant uit onze rondreizen in Amerika) tegenkwamen. We hebben ons daar dus direct tegoed gedaan aan een Subway Club en zijn daarna rustig teruggelopen naar onze bus.  

De bus reed daarna eigenlijk alleen nog maar verder om iedereen bij zijn eigen hotel voor de rest van de vakantie af te zetten. Wij waren als vierde aan de beurt om uit te stappen, dus zodoende hebben we ook nog even een glimp op kunnen vangen van de verschillende hotels in en om Playa del Carmen. Wij hadden gekozen voor het hotel [Sandos Caracol Beach Resort & Spa](http://www.sandoshoteles.com/) en daar hebben we nu echt helemaal géén spijt van! Ons hotel bestaat uit allemaal kleinschalige appartementcomplexjes van max 12 appartementen. Het resort is flink groot, want ze hebben 78 van deze complexjes! Daarnaast hebben ze dan 4 zwembaden, 9 verschillende restaurants, een eigen discotheek, verspreid over het terrein 10 bars, een eigen winkelcentrum, een theater/bioscoop, een spa-centrum en natuurlijk een flink stuk strand. Het leukste is nog dat wij bij aankomst een gratis upgrade kregen naar de ‘Sandos Select Club’, waardoor we met een beperkt aantal mensen een eigen zwembad en een eigen stukje op het strand hebben. Onze kamer is ook niet verkeerd, we hebben een jacuzzi, een gigantisch kingsize bed en een eigen minibar die dagelijks wordt bijgevuld en we gratis leeg mogen drinken! {{< img "20090304-Jacuzzi-Sandos-Caracol-Beach-Resort-724108.jpg" ""  "Jacuzzi in Sandos Caracol Beach Resort" >}}Ik vermoed dat we de komende dagen dus niet zo heel vaak meer buiten het resort zullen komen, maar eens even lekker uit gaan rusten en genieten van het prachtige weer.
