---
title: Naar LA (26-09-2006)
author: nathalie
type: post
date: 2006-09-29T20:37:00+02:00
url: /weblog/2006/09/29/naar-la-26-09-2006/
commentFolder: 2006-09-29-naar-la-26-09-2006
categories:
- Vakantie
tags:
- Amerika
- westkust
resources:
- src: 20060926-Highway-One-717347.jpg
  title: Highway one

---
{{< img "20060926-Highway-One-717347.jpg" ""  "Highway one" >}}Vanuit Morro Bay zijn we vandaag verder de Highway 1 afgereden naar Los Angeles. Ook vandaag zat het weer (grijze lucht) niet mee. Pas in LA begon het zonnetje weer goed door de wolken te komen. Zonde hoor, maar ja, niets aan te doen. Vandaag hebben we onze laatste dag met veel miles gereden en daar zijn we niet echt rouwig om. Het blijven flinke afstanden die we hier hebben afgelegd.  

Toen we in Los Angeles aankwamen (nu pas merkten we goed het verschil in drukte, want hier staan die wegen gewoon altijd vol!) moesten we op zoek naar een motel voor vannacht. En dat bleek niet gemakkelijk. De meeste motels hadden hun prijzen flink omhoog gegooid en een aantal vroeg vaak meer voor een kamer dan wij voor onze eerste (luxe) hotelkamer van deze vakantie hadden betaald. Wijze les, hotels in LA kan je dus beter via het reisbureau boeken. Nadat we bijna de hoop hadden opgegeven om nog in downtown Los Angeles een kamer te vinden, reden we naar een Best Western in Chinatown. Gelukkig hadden ze daar nog plek voor ons. Voor de auto moesten we betalen voor een plekje, vooruit dan maar weer. Het was wel de slechtste Best Western ever volgens ons. In ieder geval qua prijs-kwaliteit verhouding. We hebben in heel wat goedkopere (helft van deze prijs) gezeten en dat was vaak tien keer netter, betere omgeving, etc. Het was hier nogal vaag. Maar we hebben in ieder geval een bed en ook maar meteen een overnachting voor morgen geboekt via internet bij een motel in de buurt van de luchthaven.  

’s Avonds hebben we wat rustig aan gedaan, uit eten geweest bij [Applebee’s](http://www.applebees.com) en daarna de bioscoop ingegaan die naast het restaurant zat. We hadden de keuze uit twee films die redelijk vlot zouden beginnen: [The Covenant](http://www.imdb.com/title/tt0475944/) en [Crank](http://www.imdb.com/title/tt0479884/). We kenden ze geen van beiden. Van de eerste film hadden we een voorstukje gezien de vorige keer dat we naar de bios gingen, maar we konden ons niet meer herinneren of het ons wat leek. We besloten de cassière te vragen waar Crank over ging en na haar korte uitleg (die we maar half verstonden) besloten we de gok te nemen en deze film te bekijken. Wrong decision! Hahaha, ik denk niet dat deze film uitkomt in Nederland. Maar mocht dat wel het geval zijn, sla maar over. We hebben de film niet eens uitgezien. Het was een slecht verhaal, slecht uitgewerkt, slecht geacteerd en zo kan ik nog wel doorgaan ;-) Beeld en montage was het enige aardige aan de film vonden we. Het ‘gokken’ zit ons dus niet echt mee, ook als we niet in Vegas zitten.  

Gereden aantal miles vandaag: 273  
Overnachten in: [Best Western](http://www.bestwestern.com), Los Angeles.   
Gegeten bij: Applebee’s.  (heerlijk gegeten bij dit restaurant op een geweldige locatie. Doordat het restaurant op de top van een heuveltje staat bij Paramount boulevard heb je een mooi, romantisch uitzicht over de stad, met alle lichtjes)
