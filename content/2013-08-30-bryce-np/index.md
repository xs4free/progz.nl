---
title: Bryce NP
author: rogier
type: post
date: 2013-08-30T02:00:33+02:00
url: /weblog/2013/08/30/bryce-np/
commentFolder: 2013-08-30-bryce-np
categories:
- Vakantie
tags:
- Amerika
- Bryce
- Honeymoon
- westkust
resources:
- src: 20130831-164314.jpg
  title: 20130831-164314.jpg
- src: 20130831-164348.jpg
  title: 20130831-164348.jpg
- src: 20130831-164327.jpg
  title: 20130831-164327.jpg

---
Omdat we vandaag echt vlak voor de ingang van Bryce National Park sliepen, konden we een beetje uitslapen. Rond 10:30 stonden we bij de receptie om uit te checken en aan de parkeerplaats te zien, waren we echt een van de laatsten. Je zou verwachten dat we dit in Bryce dan zouden merken, maar dat viel gelukkig enorm mee.

Al voor de ingang kwamen we borden tegen dat de parkeerplaatsen in het park vol zouden zijn en dat je beter de afgelegen parkeerplaats kunt nemen en dan met de bus het park in kunt rijden. Ditzelfde hadden we ook bij Zion al gezien, wat toen niet bleek te kloppen, dus ook hier hebben we deze borden genegeerd. In het park zijn we direct doorgereden naar het verste punt van het park: Rainbow point. Dit ligt zo'n 20 kilometer van de hoofdingang en is gelijk ook het hoogste punt van het park op 9115 feet oftewel 2778 meter! De route gaat over een kronkelende weg, waarbij je goed merkt dat de automaat van de auto flink moet terugschakelen om vaart te houden op de stijle stukken. Het uitzicht wat je dan uiteindelijk krijgt over de hele rand van het park is prachtig!
[{{< img "20130831-164314.jpg" ""  "20130831-164314.jpg" >}}](20130831-164314.jpg)
Op de weg terug zijn we gestopt bij de andere view-points. Drie daarvan waren erg indrukwekkend. De eerste was eigenlijk geen officeel view-point, maar een vertrekpunt voor een wandelroute. Hier vandaan hadden we echter wel een goed uitzicht op een stuk van het park dat een paar jaar geleden was afgebrand. Alle bomen stonden nog overeind, maar waren stuk voor stuk zwart geblakerd. Bij sommige begon de zwarte bast los te laten en kwam een nieuwe blanke bast langzaam weer te voorschijn. Een erg bijzonder gezicht: een groene grond met allemaal zwarte bomen zonder bladeren.
[{{< img "20130831-164348.jpg" ""  "20130831-164348.jpg" >}}](20130831-164348.jpg)
Het tweede mooie view-point was de Natural Bridge. Dit is een rotsformatie, waarbij door erosie een gat door een rots is ontstaan. Het ziet er hierdoor uit alsof er een brug van steen is gebouwd. Erg mooi als je bedenkt dat hier dus geen mens aan te pas is gekomen, maar dat wind/water dit zelf gemaakt hebben.
[{{< img "20130831-164327.jpg" ""  "20130831-164327.jpg" >}}](20130831-164327.jpg)
Het laatste view-point dat indrukwekkend is in dit park is de Sunset Point. Dit is hetzelfde punt als waar wij gisteren al zijn gestopt en is onderdeel van de Bryce Amphitheater Region. Dit is een lang wandelpad dat in een halve cirkel om de mooiste rotsformaties van het park heen loopt. Angelica heeft gisteren al goed beschreven hoe dat eruit ziet, dus ik kan dat alleen nog maar aanvullen met een mooie foto.

Toen we dit laatste punt nogmaals hadden bekeken was het ondertussen 13:00 geweest en was het dus tijd om richting ons volgende motel te gaan rijden. Net buiten het park zijn we nog even gestopt bij restaurant Bryce Canyon Pines om (samen met een flink deel van de gewapende Highway Patrol officieren) te lunchen. Met goed gevulde buiken vertrokken we richting Moab, zo'n 430 kilometer verder op en dus zo'n 4 uur rijden. Rond 18:30 kwamen we aan in Moab en hebben we direct iets gegeten bij de Denny's die recht voor de deur zat. Hier heb ik de lekkerste hamburger tot nu toe gegeten (met bacon, kaas en ei) en als toetje een heerlijke brownie. Een goede bodem voor een goede nachtrust in dit mooie Super 8 motel.

Gegeten: Denny's en Bryce Canyon Pines
Gereden: 478 kilometer
Geslapen: Super 8 in Moab
