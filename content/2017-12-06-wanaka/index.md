---
title: Wanaka [03-12-2017]
author: angelica
type: post
date: 2017-12-06T08:02:55+01:00
url: /weblog/2017/12/06/wanaka/
commentFolder: 2017-12-06-wanaka
categories:
- Wereld trip 2017
tags:
- Nieuw Zeeland
resources:
- src: 20171203-IMG_7273.jpg
  title: Lake Wanaka
  params:
    banner: true
- src: 20171203-IMG_7279.jpg
  title: Camping Wanaka
  params:
    imagegallery: true
- src: 20171203-IMG_7282.jpg
  title: Camping Wanaka met camper
  params:
    imagegallery: true
- src: 20171203-DSC02566.jpg
  title: Lake Wanaka strand
  params:
    imagegallery: true
- src: 20171203-DSC02573.jpg
  title: Kerstboom Wanaka
  params:
    imagegallery: true

---
Na de (te) lange dag van gisteren vandaag even lekker niks ‘moeten’. Eerst lekker uitslapen. Hoewel Fabiënne mij al om half 8 wakker maakte. Dat doet ze vaak door zachtjes over mijn arm te wrijven en wanneer ik mijn ogen dan open doe kijk ik in twee heel wakkere blauwe oogjes en wordt ik met een opgewekt ‘Hey!’ begroet. Van de week lag ze zelfs uitgebreid mijn gezicht te bekijken van 5 cm afstand tot ze zei “Mama mooie meid.” Iets wat ik altijd tegen haar zeg. Ook de krulletjes in mijn nek vind ze leuk om aan te friemelen. Een grote kroel is het, die dochter van ons.

Afijn, na een ontbijtje en een lekker douche zijn we naar het centrum van Wanaka gereden. Het centrum ligt prachtig aan een meer met uitzicht op alle bergen. Het was vanmorgen bewolkt en zo’n 24 graden. Prima weer voor een rondje. De winkeltjes waren allemaal erg op toeristen en buitensporters gericht. Het rondje was dus zo gelopen maar het was wel leuk om de relaxte sfeer van het stadje op te snuiven. Bij een bakkerij hebben we een lekkere pie gegeten. Niet te vergissen met taart. Een pie is hier een soort van quiche met een dakje van bladerdeeg. Heerlijk gevuld met groenten of bacon en ei of gehakt met kaas. Allemaal erg lekker. Zelfs Fabiënne, die zo moeilijk eet, vond de bacon en ei van Rogier erg lekker en heeft dus een flink stuk van zijn pie ingepikt. Voor op de camping namen we nog een lekker gebakje mee en kreeg Fabiënne van de verkoopster en hele grote gingerbreadman. Echt een kerstkoekje die ze met smaak eerst afgelikt heeft (glazuur en snoepjes) en daarna heeft opgegeten. Het enige bewijs wat overbleef was haar blauwe mond van alle snoepjes die erop hadden gezeten.

Verder bleek er in het centrum een arts&craft market te zijn waarbij mensen hun zelfgemaakte waren verkopen. Zo stond er een tentje waar ze chimneycake verkochten. Een soort deeg wat rond een houten stok werd gewikkeld en zo gebakken werd. Daarna werd het nog door een soort topping gerold. Zou uit Hongarije komen volgens het bordje. Ook stonden er mensen met zelfgemaakte zeep. Houtsnijwerk en natuurlijk het bekende ‘greenstone’ (Jade) wat je hier op elke straathoek kan kopen. Er zaten ook best wat leuke kraampjes tussen. Na hier nog even rondgekeken te hebben zijn we weer terug naar de camping gereden voor een relaxt middagje. Beetje lezen, beetje ‘springkus’ met Fabiënne.

Morgen weer een lange rij-dag voor de boeg naar Milford Sound. De enige camping in Milford Sound is al door ons geboekt dus daar hoeven we ons niet druk om te maken. Zo kunnen we snel naar de boot waar we overmorgen heel vroeg in de ochtend een mooie tocht mee gaan maken.


