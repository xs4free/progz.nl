---
title: Treinreis naar Xi'an
author: rogier
type: post
date: 2010-09-20T15:54:42+02:00
url: /weblog/2010/09/20/treinreis-naar-xian/
commentFolder: 2010-09-20-treinreis-naar-xian
categories:
- Vakantie
tags:
- China
- Xi'an
resources:
- src: l_320_213_707C5DAA-9CA2-4407-B39F-C19AE531EA3E.jpeg
  title: Treinstation Lhasa Tibet
- src: l_320_240_266301D7-4B2B-4A3C-AEA8-ADC16CCE291B.jpeg
  title: Bergmeer langs treinroute

---
Vandaag is helemaal opgegaan aan een treinreis van Lhasa (Tibet) naar Xi'an (China). Dit is zo'n lange reis (ruim 2600 kilometer!) dat we de eindbestemming vandaag niet gaan bereiken. We zijn om 9:20 met de trein vertrokken en komen naar verwachting morgen om 20:15 aan. Dat is dus bijna 35 uur in dezelfde trein! De groep is verdeelt over 4-persoonscabines. Deze bestaan uit vier bedden, waarvan er twee boven elkaar hangen. Op de onderste twee bedden kun je overdag zitten. Dit is niet heel ruim, maar wel de meest luxe soort cabine van de trein. Er zijn namelijk ook cabines waar ze met 6 personen op kleinere bedden en dan drie boven elkaar slapen, en er zijn ook wagons waar ze gewoon de hele reis op banken zitten.


{{< img "l_320_213_707C5DAA-9CA2-4407-B39F-C19AE531EA3E.jpeg" ""  "Treinstation Lhasa Tibet" >}}

De trein zelf is redelijk modern. Elke cabine heeft een eigen zuurstof toevoer, staat net als een vliegtuig onder druk vanwege de grote hoogte overbrugging en heeft bij elk bed een display. Alleen de ruimte voor de koffers in elke cabine, is niet echt berekend op onze grote Europese koffers. Met veel passen, meten en het nodige geweld, lukt het net om 3 van de 4 koffers op hun normale plek te krijgen, de vierde staat permanent in het kleine gangpad van de cabine.

Ik zit samen met Bas, Gorge en Ronald in een cabine. Iedereen vermaakt zich met het lezen van een boek, het luisteren naar muziek op een iPod of het bekijken van de omgeving. Het landschap bestaat voornamelijk uit bergen, af en toe een klein dorpje of een stukje industrie. Het mooiste stuk dat we gezien hebben vandaag, was een groot bergmeer. Hierin weerspiegelde prachtig de blauwe lucht en de bergen in de verte.   


{{< img "l_320_240_266301D7-4B2B-4A3C-AEA8-ADC16CCE291B.jpeg" ""  "Bergmeer langs treinroute" >}}

Het diner bestond bij de meeste mensen uit meegebrachte koekjes, chips en andere snacks. Er is ook wel een restauratiewagon, maar de keuken daarvan ziet er niet al te schoon uit. Voor één dag is het ook wel grappig om alle verschillende Chinese snacks uit te proberen. Aan het einde van de avond hebben we nog wel met alle mannen een biertje gedronken in de restauratiewagon. We hebben Sebastian (onze reisleider) zelfs nog zo ver gekregen om een paar liedjes te spelen op zijn meegebrachte gitaar! Een leuke afsluiter van de avond.
