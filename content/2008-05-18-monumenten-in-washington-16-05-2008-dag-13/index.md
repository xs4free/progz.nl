---
title: Monumenten in Washington (16-05-2008, dag 13)
author: rogier
type: post
date: 2008-05-18T04:32:00+02:00
url: /weblog/2008/05/18/monumenten-in-washington-16-05-2008-dag-13/
commentFolder: 2008-05-18-monumenten-in-washington-16-05-2008-dag-13
categories:
- Vakantie
tags:
- Amerika
- Oost-kant
resources:
- src: 20080516-Washington-Monument-718880.jpg
- src: 20080516-Capitol-Washington-796255.jpg
- src: 20080516-Witte-Huis-Washington-759255.jpg

---
Vanmorgen werden we wakker en zagen buiten een soort mist; dit bleek echter geen mist te zijn, maar meer een soort nevel. Alle wegen buiten waren dan ook nat en zelfs op de auto lagen grote druppels water. Ik schrijf dit met enige verbazing, omdat we tot nu toe eigenlijk alleen maar strak blauwe luchten en hoge temperaturen gehad hebben.   

Op de planning voor vandaag staat een bezoek aan Washington en al zijn bekende locaties. In de Lonely Planet hebben we gelezen dat je bij enkele monumenten heel vroeg aanwezig moet zijn om een gratis toegangskaartje te krijgen, anders kom je er die dag gewoon niet meer in. Deze toegangskaartjes kun je ook via internet bestellen, maar dan moet je wel ruim 3 maanden van te voren bedenken op welke dag en op welk tijdstip je wilt gaan, anders zijn ze daar ook niet meer te krijgen! Kortom, wij vertrokken om 7:00 al richting Washington, zodat we rond 8:00 bij het Washington Monument zouden zijn. We hadden er natuurlijk alleen even geen rekening mee gehouden dat het vandaag  vrijdag is, en voor alle Amerikanen natuurlijk een gewone werkdag is. Dikke pret op de snelweg dus (file, na file, na file). Uiteindelijk reden we om 8:30 op een straat naast het Washington Monument, in de hoop daar een parkeergarage te kunnen vinden. Dit lukte uiteindelijk een paar straten verderop, maar voordat we de ondergrondse parkeergarage in mochten rijden, werd eerst onze auto even grondig onderzocht op bommen (bewaker met spiegel keek de hele onderkant van de auto na, onze koelbox moest open en ook de koffers in de kofferbak moesten open) en moesten we ons zelfs legitimeren (om te parkeren!?!). Amerikaanse veiligheid noemen ze dat! :-) {{< img "20080516-Washington-Monument-718880.jpg" ""  "" >}}Maar goed, we stonden dus wel op loopafstand van het Washington Monument. Voor de mensen die die naam niets zegt, het monument is die (166 meter) hoge witte paal die je in films vaak aan het einde van een lange vijver ziet staan, en die vijver ligt dan weer onderaan een lange trap (iemand Rocky vroeger gezien?). Anyway, het is dus een hoog wit bouwsel te ere van George Washington. Je kan met een lift omhoog en vandaar uit over de hele stad uitkijken. Wij hadden alleen één klein probleempje, het was nog steeds mistig! Toen we boven waren, zagen we dus in de verte wel het Witte Huis en het Capitol (eerste en tweede kamer, ongeveer) liggen, maar door mist was het bijna onmogelijk een goede foto of video ervan te maken, laat staan nog verder te kijken.  

Toen we weer beneden waren, besloten we dus maar eerst naar het Capitol toe te lopen, aangezien dit redelijk dichtbij leek te liggen. We moesten alleen even een ‘parkje’ uitlopen. Dit bleek uiteindelijk toch wel een paar kilometer lopen te zijn, maar het was zeker wel de moeite waard. Jammer genoeg waren de gratis toegangskaarten voor de rondleidingen voor die dag allemaal al weg (het was pas 9:30!), dus meer dan de buitenkant hebben we niet kunnen bewonderen.{{< img "20080516-Capitol-Washington-796255.jpg" ""  "" >}}Vanaf het Capitol zijn we doorgelopen naar het [Newseum](http://www.newseum.org). Het Newseum is een museum dat volledig gericht is op het nieuws, enigszins vergelijkbaar met Beeld en Geluid museum op het Mediapark in Hilversum. In het Newseum hebben we verschillende (permanente) tentoonstellingen bezocht, oa over de aanslagen van 9-11 (met een zeer indrukwekkende korte film over verschillende verslaggevers die het van dichtbij hebben meegemaakt), Pullitzer Price foto’s en de ontwikkeling van de verschillende nieuwsmedia (krant/televisie/internet) in de afgelopen eeuwen. Bij elkaar besloeg dit ruim 5 verdiepingen en alles zag er even gelikt en verzorgd uit. Echt een mooi museum om even te bezoeken.  

Vanuit het Newseum zijn we daarna doorgelopen naar het [Witte Huis](http://www.whitehouse.gov). Deze 2 gebouwen liggen namelijk aan dezelfde straat, er zitten alleen wel zo’n 1200 huisnummers tussen. Na een stevige wandeling van 20 minuten, kwamen we dus eindelijk bij het beroemdste gebouw van heel Washington aan: het Witte Huis. Ook hier zou je een rondleiding moeten kunnen krijgen, maar zelfs volgens de Lonely Planet is dat al heel moeilijk om te regelen (meer dan een half jaar van te voren aanvragen en dan bij je eigen ambassade allerlei formulieren enz invullen en dan ook nog zorgen dat je met een groep van minimaal 10 personen komt, kortom voor ons simpele toeristjes niet meer te doen). We kwamen dus niet verder dan een groot stalen hek, met daarachter een enorm grasveld en in de verte het Witte Huis. Aan de vlag op het Witte Huis te zien, was George Bush wel thuis, dus wie weet vind je hem nog achter een van de ramen op de onderstaande foto. ;-){{< img "20080516-Witte-Huis-Washington-759255.jpg" ""  "" >}}Vanaf het Witte Huis was het gelukkig nog maar een klein stukje wandelen terug naar onze auto. Het parkeren koste ons $20, wat mij uiteindelijk nog meeviel. We hadden er al op gerekend dat we flink moe zouden zijn na al dit gewandel, dus we hadden een hotel uitgekozen dat enigszins in de buurt ligt: het Best Western Tysons Westpark Hotel in McLean. Dit bleek een goede keuze te zijn, want het hotel zag er erg netjes uit en had ook nog eens heerlijke bedden. Voordat we van deze bedden gebruik gingen maken, moesten we eerst echter nog wat eten. Dit werd een italiaanse maaltijd bij Da Domenico even verderop. We hadden wel een beetje verwacht dat je bij dit restaurant niet om een pizza moest vragen, maar dat hij helemaal niet op de kaart voorkwam was toch wel even slikken. Verder bleek hij ook aardig aan de prijs te zijn ($20 voor een hoofdgerecht) en kwam uiteindelijk de eigenaar zelfs even een stukje live Italiaans zingen bij ons aan tafel. Niet bepaald ons idee van een rustige maaltijd, maar echt Italiaans was het wel.  

Gegeten bij: [Da Domenico Ristorante Italiano](http://www.da-domenico.com), McLean  
Overnacht in: Best Western Tysons Westpark Hotel, McLean  
Gereden afstand: 43 mijl (68 kilometer)
