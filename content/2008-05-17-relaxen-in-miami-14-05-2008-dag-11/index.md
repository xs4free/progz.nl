---
title: Relaxen in Miami (14-05-2008, dag 11)
author: rogier
type: post
date: 2008-05-17T03:32:00+02:00
url: /weblog/2008/05/17/relaxen-in-miami-14-05-2008-dag-11/
commentFolder: 2008-05-17-relaxen-in-miami-14-05-2008-dag-11
categories:
- Vakantie
tags:
- Amerika
- Oost-kant
resources:
- src: 20080514-Miami-Beach-795962.jpg
  title: Miami Beach
- src: 20080514-Bayside-Harbor-Miami-707843.jpg
  title: Haven Bayside Miami
- src: 20080514-Miami-Beach-Sunset-735762.jpg
  title: Miami Beach sunset

---
Na voor de verandering een keer goed uitgeslapen te hebben, vonden we het tijd om eens lekker te relaxen op het strand. Gisteren zijn we wel al even in de buurt geweest (toen we op zoek waren naar een motel), maar nu gaan we er echt even de tijd voor nemen om rustig op het strand te liggen. Na onze auto in een vrij dure garage geparkeerd te hebben (parkeren bij het strand is vrij dramatisch voor een toerist; waar mag je wel en niet staan en vooral hoe kan je betalen bij een parkeermeter?), lopen we tussen de dure hotels door naar het strand. Dat blijkt aan het begin te bestaan uit dikke betonnen platen, verborgen onder een dun laagje zand. Door deze platen kunnen mensen makkelijk fietsen en hardlopen langs het strand. Even verderop begint dan het echte strand. Bijna wit zand, met een super blauwe zee, wat wil je nog meer?! Nou, een constant zonnetje zou eigenlijk wel lekker zijn, want met die wolken die er steeds voor gaan zitten en het toch wel harde windje, voelt het soms nog best fris aan. {{< img "20080514-Miami-Beach-795962.jpg" ""  "Miami Beach" >}}Na een half uurtje plat gelegen te hebben, besluiten we allebei dat het wel genoeg strand/zon is geweest. We besluiten naar een shopping mall te rijden, die volgens de Lonely Planet (en nog een andere reisgids van Nathalie) helemaal hip zou moeten zijn: [Bayside Market Place](http://www.baysidemarketplace.com/). Eenmaal aangekomen bij het winkelcentrum, valt het ons allereerst eigenlijk al tegen dat we moeten betalen om te mogen parkeren. Tot nu toe hebben we in Amerika echt bij alle winkelcentra gratis mogen parkeren. Maar goed, deze ligt dan ook wel aan het water en naast een dure haven, dus we zien het maar door de vingers. Binnen is het echter ook niet helemaal wat wij ervan verwacht hadden. Het aantal winkels valt ons een beetje tegen (een gemiddelde outlet mall in Amerika heeft meer winkels) en het overgrote deel ervan is ook nog eens restaurant. Nu hadden we wel honger, maar het is toch niet echt wat je van een winkelcentrum verwacht. De sandwiches die we bij [Chili’s](http://www.chilis.com/) eten maken weer een hoop goed en na nog een paar foto’s van een paar dure jachten gemaakt te hebben, rijden we terug naar ons hotel om daar nog wat te relaxen.{{< img "20080514-Bayside-Harbor-Miami-707843.jpg" ""  "Haven Bayside Miami" >}}’s Avonds leek het ons leuk om de zon in de zee te zien zakken tijdens een maaltijd bij T.G.I. Friday’s, maar als we nog een keer goed kijken, blijkt dat de zon helemaal niet aan de zeekant onder gaat! Daarnaast is het ’s avonds nog moeilijker parkeren dan overdag langs het strand, dus rijden we voor het eten wat meer van het strand af. Uiteindelijk belanden we (bij gebrek aan meer inspiratie) bij Panda Express, een fastfood chinees. Het eten smaakte een stuk beter dan je in eerste instantie verwacht van een fastfoodketen, en met goed gevulde magen rijden we terug naar ons hotel om op tijd naar bed te gaan. Morgen moeten we er een beetje vroeg uit, want we moeten de huurauto in gaan leveren en met het vliegtuig naar Baltimore (net boven Washington).  
{{< img "20080514-Miami-Beach-Sunset-735762.jpg" ""  "Miami Beach sunset" >}}Gegeten bij: [Panda Express](http://www.pandaexpress.com/)   
Overnacht in: [Holiday Inn Golden Glades, Miami](http://www.ichotelsgroup.com/h/d/hi/1/en/hotel/miagg?_requestid=42852)  
Gereden afstand:  92.2 mijl (148 kilometer)
