---
title: Disney Epcot (8-5-2008, dag 5)
author: rogier
type: post
date: 2008-05-10T15:36:00+02:00
url: /weblog/2008/05/10/disney-epcot-8-5-2008-dag-5/
commentFolder: 2008-05-10-disney-epcot-8-5-2008-dag-5
categories:
- Vakantie
tags:
- Amerika
- Oost-kant
resources:
- src: 20080508-Space-Earth-793194.jpg
- src: 20080508-Lego-Draak-748307.jpg
- src: 20080508-Mickey-Parade-773275.jpg

---
Alweer de laatste dag dat onze Disney toegangskaarten geldig zijn (we hebben een 4 day parc hopper). En aangezien er ook 4 Disney-parken zijn, gaan we vandaag de laatste doen: Epcot. De slogan van Epcot is “Discover the Wonder” en daarom staan alle attracties in het teken van iets ontdekken. Zo kun je bijvoorbeeld spelletjes spelen om je eigen afval te recyclen, via een ruimte/tijdreis zien hoe de mens zich ontwikkeld heeft, via een boottocht ontdekken waar alle groente en fruit in Epcot vandaan komt (uit een grote glazen kas op het terrein) of jezelf als testdummy laten gebruiken bij een autocrash (grappige achtbaan, met leuke acceleratie). Zoals je leest, allemaal erg verantwoorde attracties, waar de jeugd ook nog daadwerkelijk iets van kan leren. Maar hoort dit nu echt thuis in een attractiepark? Wij vinden eigenlijk van niet. Of anders gezegd, wij vinden dat het niet thuis hoort in een Disneypark. Van alle attracties die we gedaan hebben, waren er maar twee die daadwerkelijk Disney-figuren bevatte (namelijk Nemo & Friends en Turtle Talk with Crush). Daarnaast viel het aantal attracties ons ook nog eens tegen (in Animal Kingdom en Magic Kingdom waren het er echt veel meer), dus uiteindelijk waren we aan het begin van de middag al klaar in Epcot.{{< img "20080508-Space-Earth-793194.jpg" ""  "" >}}  
Omdat we met onze parkhopper kaart ook toegang hadden tot de waterparken, zijn we daarom ’s middags nog maar even naar het tweede waterpark gegaan: Blizzard Beach. Dit park was helemaal ingericht als een soort skidorp in de Alphen. Je hebt een gondel om je omhoog te brengen, een skipiste om vanaf te glijden en een grote berghut om je in om te kleden. Het enige verschil is eigenlijk dat het in Florida op dit moment bijna 30 graden is en dat van sneeuw dus geen sprake is. De skipiste was dus een hele steile glijbaan geworden en aan de andere kant kon je met een rubberband de langste familie glijbaan af. Verder waren er nog een stuk of 8 verschillende glijbanen en ook het golfslagbad ontbrak niet. Al met al was dit park mooier en groter dan die van gisteren, maar door de enorme hitte hebben met het na zo’n 1,5 uur al voor gezien gehouden.  

Vlak bij de waterparken ligt nog een ander stuk van Disney wat we nog wilde bekijken, namelijk Downtown Disney. Dit is eigenlijk gewoon een winkelcentrum, alleen verkopen sommige winkels enkel en alleen Disney spullen! Je kan het echt zo gek niet verzinnen, of ze hebben er wel een Disney uitvoering van bedacht: spelletjes, kleding, service, sierraden enz. Naast al deze winkels zat er ook nog een speciale Lego winkel. Al voordat je bij de voordeur van die winkel was, zag je allemaal immens grote bouwsels van lego: een draak in het water, een stel toeristen met kinderen op ware grootte en een T-Rex dinosaurus. Echt heel mooi gemaakt allemaal. Binnenin de winkel kon je natuurlijk alle soort legodozen kopen die er bestaan, maar ook zelfs losse stukjes als je iets kwijt bent. Erg leuk om te zien en ik moest mezelf inhouden om er niet met een doos met technisch lego vandoor te gaan (neemt zoveel ruimte in, in een koffer).{{< img "20080508-Lego-Draak-748307.jpg" ""  "" >}}  
 Na al het shoppen in Downtown Disney en lekker gegeten te hebben bij Earl of Sandwich, zijn we nog heel even kort terug gegaan naar de arcadehallen van gisteren in Disney Quest (ook in Downtown Disney). Hier hebben we nog een rondje in de Astroblaster gemaakt en nog even tegen elkaar geraced met Mariokart.  

We konden alleen niet te lang in Disney Quest blijven, want we wilden deze avond (en ons Disney World bezoek) afsluiten met de lichtparade in de Magic Kingdom. Deze zou om 21:00 beginnen, dus we hadden al zo’n gevoel dat we daar rond 20:00 wel moesten zijn. Dit bleek zelfs al aan de late kant, want langs alle straten zaten al mensen te wachten. Gelukkig konden we nog wel een mooi plekje vinden vlak na een bocht, zodat we alle wagens mooi aan konden zien komen. Na ruim een uur wachten gingen dan daadwerkelijk alle lichten uit en verschenen de eerste wagens en dansende Disney figuren. Alle kostuums en wagens waren prachtig verlicht en dat in combinatie met de Disney muziek op de achtergrond, geeft toch wel een hele mooie sfeer. Een betere afsluiting van ons Disney avontuur hadden we dus eigenlijk niet kunnen bedenken.{{< img "20080508-Mickey-Parade-773275.jpg" ""  "" >}}  
Gegeten bij: Earl of Sandwich  
Gereden afstand:  ??? miles (??? Kilometers)
