---
title: Whangarei Falls en Kuari Coast [14-11-2017]
author: rogier
type: post
date: 2017-11-17T11:23:58+01:00
url: /weblog/2017/11/17/whangarei-falls-en-kuari-coast/
commentFolder: 2017-11-17-whangarei-falls-en-kuari-coast
categories:
- Wereld trip 2017
tags:
- Nieuw Zeeland
resources:
- src: 20171114-IMG_6310.jpg
  title: 20171114-IMG_6310
  params:
    banner: true

---
Vandaag zijn we vroeg wakker geworden (6:30) en hebben we nog even lekker van de zeelucht en het mooie uitzicht kunnen genieten. Daarna hebben we ontbeten en de camper klaar gemaakt voor vertrek om door te rijden naar Whangarei. Dit plaatsje ligt op de route naar Kaihu waar we uiteindelijk naartoe willen. In Whangarei is in ieder geval één punt dat we graag willen zien: de Whangarei Falls, oftewel onze eerste Nieuw Zeelandse waterval.

Eenmaal in het plaatsje aangekomen, blijkt er een mooie parkeerplaats recht naast de watervallen te liggen. Hier konden wij mooi onze camper parkeren en onze wandelschoenen aantrekken. De waterval kun je namelijk niet alleen bekijken, maar je kan er ook een rondje omheen lopen. Dit is heel mooi aangelegd; eerst loop je over ijzeren platen aan de bovenkant over de rivier voordat hij naar beneden stort en daarna ga je langs de wand via trappetjes en bospaadjes naar beneden om onderaan de waterval uit te komen. De waterval is ‘maar’ 26 meter hoog en even naar beneden lopen gaat nog best snel. Daarna met een bruggetje naar de overkant en langs de andere wand weer omhoog lopen duurt echter toch iets langer. ? Maar het was de moeite zeker waard! Fabienne vond het ook erg leuk, want die mocht kleine kiezeltjes van het wandelpad in de snel stromende beek gooien onderaan de waterval. Waar zo’n klein kind zich al niet mee kan vermaken. ;-P

Vanaf Whangarei zijn we doorgereden naar Kaihu. Hierbij kregen we onderweg onze eerste regenbui. Zolang we onderweg zijn, en dus lekker overdekt zitten, is dat natuurlijk helemaal niet erg.

Het laatste stuk van de route naar Kaihu gaat over een weg waar je volgens de Nieuw Zeelandse regels 100 kilometer per uur mag rijden. In Nederland zouden we dit een buiten-de-bebouwde-kom-weg noemen, oftewel 1 baan heen en 1 baan terug met een onderbroken streep in het midden. In Nieuw Zeeland lopen dit soort wegen echter niet bepaald rechtdoor, maar zijn ze voorzien van de nodige haarspeldbochten. Als er dan ook nog eens om de paar 100 meter een oprit van een boerderij of iets anders ligt, dan snap je wel dat 100 kilometer per uur rijden geen fijne snelheid is. Uiteindelijk doen we dus altijd langer over een rit dan de routeplanner in eerste instantie aangeeft. Maar goed, daar gaan we vanaf nu dan ook maar rekening mee houden.

Uiteindelijk zijn we gestopt bij de camping [Kauri Coast](https://www.kauricoasttop10.co.nz/). Een prachtig gelegen camping, omringt door 2 snel stromende beken en daarachter heuvels begroeit met allerlei bomen. Hierdoor ontstaat echt een zee van groentinten. Erg mooi!

Naast al dit natuurschoon hebben ze ook nog een kleine speeltuin, ‘speciaal’ voor Fabienne natuurlijk, met daarin een trampoline, een glijbaan, een zandbak en een schommel. Meer heeft Fabienne natuurlijk niet nodig om zich een paar uur te vermaken! ?

De camping heeft, net als de meeste betaalde campings in Nieuw Zeeland, een centrale keuken. Hierin vind je meerdere elektrische fornuizen/magnetrons/ovens en wasbakken. Daarnaast is er ook een zitgedeelte. Je kan dus je eigen eten klaarmaken in de keuken van de camping en daarna gelijk daar de afwas doen. Best handig, zo blijft de keuken in de camper schoon en spreek/zie je ook gelijk de andere mensen op de camping.

We hadden voor deze camping gekozen, omdat deze dicht bij het Whaipoua Forest ligt. Daar zouden we morgen dus eigenlijk ook naar toe gaan. Maar aangezien we alle drie redelijk moe zijn van het reizen, hebben we vanavond besloten dat we nog een extra dagje op de camping blijven. Kunnen we morgen rustig even douchen, onze kleren wassen en de laatste spullen uit de koffers halen en die netjes opbergen in de camper. Dat is dan weer het voordeel van een camper vakantie, je kan zelf bepalen wanneer je doorreist, dan wel ergens (langer) blijft staan.


