---
title: USS Midway en Las Vegas
author: rogier
type: post
date: 2013-08-23T21:05:11+02:00
url: /weblog/2013/08/23/uss-midway-en-las-vegas/
commentFolder: 2013-08-23-uss-midway-en-las-vegas
categories:
- Vakantie
tags:
- Amerika
- Honeymoon
- Las Vegas
- USS Midway
- westkust
resources:
- src: 20130825-212401.jpg
  title: 20130825-212401.jpg
- src: 20130825-212517.jpg
  title: 20130825-212517.jpg
- src: 20130825-212531.jpg
  title: 20130825-212531.jpg

---
Aangezien de ontbijtruimte tot 9:00 open was, zijn we redelijk op tijd ons bed uit gekomen. Na wederom een goed ontbijt hebben we uitgecheckt en alles weer in de auto geladen. We gaan vandaag voor het eerst een wat langere rit maken, zo'n 450 kilometer naar Las Vegas. Volgens de TomTom doen we hier zo'n 4,5 uur over, dus dan komen we zelfs te vroeg aan bij ons hotel (we mogen pas vanaf 16:00 inchecken, terwijl we al om 10:00 vertrekken). We hebben dus nog wat tijd over.
[{{< img "20130825-212401.jpg" ""  "20130825-212401.jpg" >}}](20130825-212401.jpg)
Van Antoon (collega van me) had ik gehoord dat het USS Midway museum een aanrader was in San Diego, en aangezien dit toch op de route naar het noorden lag, hebben we besloten hier 'even' te stoppen. USS staat voor United States Ship, en in dit geval gaat het om een vliegdekschip wat uit 'active duty' is gehaald en omgebouwd is tot museum. Er is een hele route uitgezet door het schip en overal krijg je extra informatie via de headset die je meekrijgt. Echt heel gaaf om zo'n schip van binnen te zien! Wat een enorme berg ruimte hebben ze in de hangaar; er passen 40 vliegtuigen in! En wat kun je verdwalen in alle ruimtes eronder, er zijn meerdere kantines (gescheiden voor het normale personeel en de officieren), 2 operatie kamers, een tandarts, een kapper, een enorme keuken en natuurlijk ook een gigantische machinekamer. Op dit vliegdekschip werkten 4500 man: van piloot tot kok, van schipper tot kleermaker. Bovenop het dek stonden ook exemplaren van alle vliegtuigen die ooit op dat schip geland/opgestegen zijn. Erg knap als je bedenkt dat zo'n groot vliegtuig op zo'n relatief korte landingsbaan kan landen en opstijgen! Kortom, we hebbben onze ogen uitgekeken, voor het mooie alleen iets te lang, want we vertrokken pas na 13:00 richting Las Vegas. 

Het eerste stuk van de route ging nog door de omgeving van San Diego en LA en was nog redelijk druk. Ook werd er relatief veel aan de weg gewerkt, waardoor we er toch wel wat langer over deden dan de TomTom had aangegeven. Maar eenmaal LA voorbij werd de weg een stuk rustiger en kwamen de uitgestrekte berglandschappen in zicht. Hier durfde Angelica het ook aan om achter het stuur te gaan zitten, zodat ik ook even lekker van de omgeving kon genieten.

Rond 20:00 kwam uiteindelijk Las Vegas in zicht. Aangezien het ondertussen al donker was geworden, vielen alle neon-lichten en reclameborden natuurlijk extra op. Angelica keek haar ogen uit en kon er maar niet over uit dat alle hotels zó groot waren. Ik was hier een aantal jaren geleden al eens eerder geweest, maar ook op mij maakte het weer een enorme indruk.

Ons hotel hadden we snel gevonden. Hiervoor hoefden we niet eens over de drukke Strip te rijden, want er blijken gewoon snelwegen met nette afritten parallel aan de Strip te lopen. In de enorme garage van het hotel hadden ze de eerste etage speciaal gereserveerd voor 'oversized vehicles' en aangezien deze garage verderop lager was dan die in LA, vonden wij dat wij hier wel mochten parkeren. We hebben meteen alle koffers uit de auto gehaald en zijn toen op zoek gegaan naar de incheckbalie. Dit was nog wel even een speurtocht, want je moet natuurlijk (?!?) eerst door het casino-gedeelte voordat je bij de incheckbalie aankomt. Hier kregen we netjes onze sleutel voor een kamer op de 18e etage. En dan zaten we pas halverwege het gebouw! De kamer zag er erg netjes en ruim uit, en we bleken zelfs ook uitzicht op de Strip te hebben. Geen verkeerde keuze dit hotel!
[{{< img "20130825-212517.jpg" ""  "20130825-212517.jpg" >}}](20130825-212517.jpg)
Aangezien het nog 'vroeg' was voor Las Vegas begrippen (21:00), besloten we nog even buiten te gaan kijken. Bij de hoofdingang van ons hotel aangekomen, bleek dat we precies op tijd waren voor de show van ons eigen hotel. Er was zelfs een kleine tribune gereserveerd voor hotelgasten, waardoor we extra goed zicht hadden op de show. The show heet 'Sirens of TI' en gaat over een schip vol met schaars geklede dames, sirenes, die met hun looks en zang andere schepen in de val lokken. Op een gegeven moment komt er van de andere kant van het hotel een tweede schip aangevaren en ontstaat een vuurgevecht tussen deze twee schepen. Waarbij het tweede schip zelfs grotendeels zinkt! Erg mooi gedaan.

Ons hotel blijkt recht tegenover The Venetian te liggen en aangezien dat het hotel was waar we eigenlijk naar toe wilden gaan (maar wat veel te duur was), zijn we daar eerst maar eens naar binnen gelopen. Wat we toen nog niet wisten, was dat we direct het grootste en meest luxe hotel op de Strip te pakken hadden. Wat een prachtig ingericht hotel! Er loopt een echt kanaal door alle winkelstraatjes waar gondels overheen varen. De plafonds zijn heel hoog en zijn blauw geschilderd, de straten lijken echt betegeld te zijn en overal kom je standbeelden tegen. Het lijkt gewoon echt alsof je buiten door een stad heen loopt!
[{{< img "20130825-212531.jpg" ""  "20130825-212531.jpg" >}}](20130825-212531.jpg)
Vanuit de Venetian zijn we uiteindelijk verder de Strip afgelopen richting hotel New York New York. Onderweg natuurlijk meerdere hotels op de foto gezet en ons verbaasd over de enorme hoeveelheid mensen die hier rondlopen. Eenmaal bij New York New York aangekomen, wilden we kaartjes voor een show (Zumanity van Cirque du Soleil)  kopen, maar deze show bleek 'op vakantie' te zijn. Jammer, maar er was buiten eigenlijk ook wel genoeg te zien om ons nog een dag en avond te vermaken. Allebei voelden we ondertussen onze voeten goed, want we hadden toch al meerdere kilometers gelopen. Daarom besloten we een taxi terug te nemen naar ons hotel. Via de snelweg was dit maar een paar minuten rijden, maar als we het hadden moeten lopen, hadden we er zeker een uur over gedaan. Om 3:00 gingen we uiteindelijk slapen, niet slecht voor onze eerste party-night in Vegas!

Nieuwste ontdekking: M&M's met peanut butter (oftewel pindakaas smaak)
Gereden kilometers: 534
Gegeten bij: Noodle Asia in Venetian Hotel Las Vegas
Overnacht in: Treasure Island Hotel
