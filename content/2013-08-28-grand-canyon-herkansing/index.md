---
title: Grand Canyon herkansing
author: rogier
type: post
date: 2013-08-28T04:00:33+02:00
url: /weblog/2013/08/28/grand-canyon-herkansing/
commentFolder: 2013-08-28-grand-canyon-herkansing
categories:
- Vakantie
tags:
- Amerika
- Grand Canyon
- Honeymoon
- westkust
resources:
- src: 20130828-002935.jpg
  title: 20130828-002935.jpg
- src: 20130828-002955.jpg
  title: 20130828-002955.jpg
- src: 20130828-002916.jpg
  title: 20130828-002916.jpg

---
Vanochtend (of moet ik vannacht zeggen?!) ging de wekker om 4:00. Ons plan om de zonsopkomst in de Grand Canyon te bekijken viel al in de duigen voordat we het motel wilden verlaten, want om 4:30 begon het keihard te regenen en onweren. We zijn daarom snel maar weer in bed gedoken en hebben de wekker op 9:00 gezet.

Om 10:00 zaten we daarom in de auto, wederom richting de Grand Canyon. Het was gelukkig gestopt met regenen en onweren. Dus de rit vanuit Williams verliep vlot. Bij de Canyon aangekomen, zijn we direct naar het eerste uitzichtpunt gereden om te kijken of we vandaag wel een beetje zicht hadden. Tot onze grote opluchting konden we deze keer wel de bodem van de Canyon zien! Er hingen nog wel wat wolken in de Canyon, maar deze keer geen regen en een redelijk goed uitzicht. Ons plan om direct door te rijden naar Hurricane (een plaatsje in de buurt van Zion National Park) ging daarom even in de ijskast, eerst de Grand Canyon eens goed bekijken.
[{{< img "20130828-002935.jpg" ""  "20130828-002935.jpg" >}}](20130828-002935.jpg)
In totaal heeft de Grand Canyon 7 parkeerplaatsen waar je met de auto kunt stoppen en van waaruit je met een korte wandeling een prachtig uitzicht hebt over de Canyon. Wij zijn bij alle 7 gestopt en zijn bij één punt zelfs een klein stukje in de Canyon afgedaald. De uitzichten waren echt prachtig! Alleen tijdens de afdaling kwamen we op een gegeven moment in een wolk terecht die tegen de wand van de Canyon aan hing, waardoor we niets meer van de Canyon zagen. Dat was in werkelijk 5 seconden gebeurd, we draaiden ons om om omhoog te lopen, draaide weer terug om nog een keer te kijken naar de canyon en konden er al niets meer van zien. Het wandelpad was gelukkig nog wel goed zichtbaar, dus zijn we maar weer terug omhoog gegaan.
[{{< img "20130828-002955.jpg" ""  "20130828-002955.jpg" >}}](20130828-002955.jpg)
Toen we terugliepen van het laatste uitzicht naar de auto, zagen we een heel donkere wolk aankomen. In de verte hoorden we ook al gerommel van onweer. We waren dus precies op tijd klaar! Tijdens onze rit uit het NP zijn we nog langs wat grote herten gekomen. Toevallig waren er twee aan het grazen langs de weg waardoor we ze mooi hebben kunnen filmen. 
Vanuit de Grand Canyon zijn we direct doorgereden naar Hurricane, een klein plaatsje vlak bij Zion. Op weg daar naartoe konden we aan de oostkant van de Grand Canyon nog even stoppen bij een "scenic view", vanwaar je mooi zicht had op de Colorade River (die door de Grand Canyon loopt). Doordat een stuk van onze route was afgesloten wegens wegwerkzaamheden moesten we ook nog een de "scenic route" nemen langs de noordkant van de Grand Canyon. Hier hebben we echt prachtige vergezichten gehad en super steile gekleurde rotswanden gezien. Echt de moeite waard!
[{{< img "20130828-002916.jpg" ""  "20130828-002916.jpg" >}}](20130828-002916.jpg)
De rit vanaf de Grand Canyon duurde alles bij elkaar zo'n 4,5 uur, tel daar nog een uur tijdsverschil bij op voor Utah, plus een paar pauzes om even te tanken, wat te drinken en eten, en je snapt waarom wij pas na 20:30 in Hurricane aan zijn gekomen. Daarom hebben we even snel wat gegeten bij de Taco Bell en daarna lekker op tijd naar bed. Want we willen morgen wel kunnen genieten van Zion!

Gegeten bij: Taco Bell
Geslapen bij: Super 8 in Hurricane
Gereden: 500 km.
