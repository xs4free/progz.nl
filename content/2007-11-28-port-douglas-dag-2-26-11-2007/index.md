---
title: Port Douglas dag 2 (26-11-2007)
author: rogier
type: post
date: 2007-11-28T13:53:00+01:00
url: /weblog/2007/11/28/port-douglas-dag-2-26-11-2007/
commentFolder: 2007-11-28-port-douglas-dag-2-26-11-2007
categories:
- Vakantie
tags:
- Australie
resources:
- src: Dag20-Haba-snorkel-boot-763416.jpg
  title: HABA boot

---
De planning voor vandaag was simpel, we worden om 8:00 bij ons resort opgehaald door een busje, dat ons afzet in de haven van Port Douglas en vandaar uit gaan we met de boot naar The Great Barrier Reef om lekker een dagje de onderwaterwereld van Australië te bewonderen. Zo gezegd, zo gedaan. Het busje kwam netjes op tijd en wij vonden het eigenlijk wel een keer lekker om niet zelf te moeten rijden. De haven bleek echter nog geen 5 minuten van ons hotel te liggen (Port Douglas is niet zo groot), dus we waren er al snel. Daarna moesten we nog even betalen bij een kleine winkel van de maatschappij [HABA](http://www.habadive.com.au/) waarmee we hebben gevaren en toen mochten we naar de boot.  
{{< img "Dag20-Haba-snorkel-boot-763416.jpg" ""  "HABA boot" >}}Bij het schip aangekomen moesten we allemaal onze schoenen in een grote kist gooien alvorens we aan boord mochten (waarschijnlijk om de boot schoon te houden). De boot was een catamaran (2 drijvers in het water) met daar bovenop een open achterdek en aan de voorkant twee geairconditionde ruimtes. Wij mochten beneden een plaatsje uitzoeken en al snel voer het schip uit. Tijdens het vertrek kregen we even een kort praatje van de kapitein en die verzocht iedereen die last had van zeeziekte even een pilletje in te nemen bij de kantine. Maar aangezien het water heel rustig was, vonden Nathalie en ik dat niet zo nodig. Hoe verder we echter de zee opkwamen, hoe meer de boot begon te deinen. Zowel Nathalie als ik waren blij toen we eindelijk stopte bij de eerste snorkel- en duikplaats. Aangezien wij gekozen hadden voor snorkelen, kregen we nog even een korte uitleg hoe het masker, de vinnen en (niet geheel onbelangrijk) de snorkel werkt. In plaats van direct het water in te gaan, kregen we eerst nog een kleine rondvaart met een kleine sloep met een glazen bodem. Het idee was wel aardig, want op deze manier kreeg je tenminste ook nog een kort verhaaltje bij wat je zag, maar de uitwerking vonden zowel Nathalie als ik wat minder. Ten eerste zag je zelf nooit precies hetzelfde als wat de bestuurder van de boot zag, omdat wij met een heel andere hoek door het glas keken. Hierdoor kreeg je soms verhalen over beesten of koraal te horen, wat je niet kon plaatsen omdat je het gewoon domweg niet gezien had. Verder dreef je met de sloep maximaal een meter boven het koraal, waardoor je aardig zeeziek kon worden als je volcontinue door het glas naar beneden bleef kijken. Gelukkig duurde de rondvaart maar iets van 10 minuten en mochten we daarna snel het water in. Alleen moesten we eerst nog even een dun wetsuite aantrekken dat ons moest beschermen tegen eventuele (dodelijke) kwallenbeten.   

In eerste instantie voelde het water nog best koud aan, maar volgens de kapitein was het toch echt zo’n 28 graden. Je kunt dus wel nagaan hoe warm het buiten was als water van 28 graden al koud aanvoelt! Eenmaal in het water bleken we echt midden boven een enorme stuk koraal te zijn gestopt. Vanaf het moment dat ik mijn masker onder water stak zag ik direct allerlei soorten gekleurde vissen en de meeste zwommen gewoon om je heen of rakelings langs je handen en masker. Echt onbeschrijfelijk hoeveel verschillende soorten vissen en koraal we daar zagen en hoe heerlijk ongestoord al die vissen hun gang gingen. We hebben alles bij elkaar ongeveer een uur in het water rond gedobberd en waren toen nog steeds niet uitgekeken. Maar toen we om ons heen keken waar alle andere snorkelaars waren, kwamen we tot de conclusie dat wij met nog maar 2 anderen overgebleven waren en de rest allemaal al weer op de boot zat om van de gratis lunch te genieten. Dus toen voelden wij ons ook wel een beetje verplicht om eruit te komen. Toen wij net weer goed en wel aan boord waren en ook de andere twee uit het water waren, vertrok de boot naar de tweede en laatste locatie voor die dag. Ook daar mochten we weer heerlijk snorkelen en ook daar kwamen we weer als een van de laatste het water uit. De vis die mij het meest bijgebleven is, is de Maori Wasse (de tweede vis op [deze link](http://www.habadive.com.au/reef-fish.41.0.html)). Ongeveer een meter lang en nog zo’n 40 centimeter hoog. Echt heel imposant om zo’n vis op 2 meter afstand onder je door te zien zwemmen.  

Toen we deze snorkeltocht boekte zaten we nog te twijfelen of we er een proef-duikles bij zouden nemen. Maar aangezien Nathalie haar eerste snorkelactie op Hamilton Island een paar dagen geleden nogal wennen was en ik in Griekenland ooit een wat mindere plezierige oefenduik had gedaan, hadden we besloten om in ieder geval op de eerste locatie te gaan snorkelen. Als dat ons zou bevallen zouden we nog wel proberen of we op de tweede locatie ook mochten duiken. De eerste en tweede locatie bleken echter niet zo ver uit elkaar te liggen en we moesten toch minimaal een video van een half uur kijken om de proefduik te mogen uitvoeren. Kortom, er was niet genoeg tijd om alsnog een proefduik te mogen doen. Ergens wel een beetje jammer, want de locaties waren echt heel mooi. Aan de andere kant hebben we met het snorkelen ook alles heel goed en rustig kunnen bewonderen en hebben we er zeker geen spijt van dat we gegaan zijn. In tegendeel zelfs, we hebben een heerlijke dag gehad! En dat terwijl het weer vandaag aardig bewolkt was. Als je ooit in de buurt van The Great Barrier Reef komt, moet je echt een keer gaan snorkelen of duiken. Ik ben er van overtuigd dat de onderwater-kenners dit niet voor niets één van de mooiste plekken ter wereld noemen!   

Gegeten bij: Chez Nathalie en Rogier (in eigen keuken een magnetron maaltijd klaargemaakt)  
Geslapen in: [Central Plaza](http://www.plazaportdouglas.com.au/) – Port Douglas  
Afgelegde afstand: 0 kilometer (we werden opgehaald en teruggebracht naar ons resort)
