---
title: Niagara Falls (19-05-2008, dag 16)
author: nathalie
type: post
date: 2008-05-21T03:39:00+02:00
url: /weblog/2008/05/21/niagara-falls-19-05-2008-dag-16-2/
commentFolder: 2008-05-21-niagara-falls-19-05-2008-dag-16-2
categories:
- Vakantie
tags:
- Amerika
- Oost-kant
resources:
- src: 20080519-Niagara-Falls-704078.jpg
- src: 20080519-Niagara-Falls-night-756570.jpg
- src: 20080519-Niagara-Falls-fireworks-780442.jpg

---
We reden vandaag en gisteren door een erg mooi landschap. Was in Florida nog alles vlak, hier rijden we door heuvelachtig gebied. De bladeren van de bomen zijn hier mooi van kleur. Verschillende kleuren groen, maar ook herfstachtige kleuren als geel en rood. Omdat we de tolweg vermeden reden we een toeristische route door wat dorpjes. Huizen in allerlei kleuren kwamen we tegen en de meesten doen me denken aan Pippi Langkoushuizen (van die huizen met een veranda).  

Vandaag moesten we nog 4,5 uur rijden tot de [Niagara Falls](http://nl.wikipedia.org/wiki/Niagarawatervallen). Aangekomen in de stad Niagara Falls eerst ingecheckt in het Fallside Hotel. Beetje oud (beetje Tower of Terror idee) en verlaten (totdat ’s avonds 3 busladingen toeristen werden gedropt..) en ooit was dit een conferentiegebouw, maar dat is niet meer in gebruik zo te zien. Maar voordeel van deze lokatie is dat we in een kwartier naar de Falls lopen (aan de Amerikaanse kant dan, want voor de Canadese kant moeten we nog een stuk doorlopen en een brug over). Meteen dus een kijkje genomen. En wat is dat mooi zeg!{{< img "20080519-Niagara-Falls-704078.jpg" ""  "" >}}Uiteraard is er van alles georganiseerd rondom de Niagara Falls. Je kan een toren in, een boottochtje maken, achter de watervallen lopen, allerlei films bekijken, etc. Wij besloten het voor vandaag bij een boottochtje te houden: Maid of the Mist. Nadat we een toegangskaartje hadden gekocht kregen we allebei een blauwe poncho. Een paar meter verderop liepen nog meer smurfen. Onze boot vertrok vrij snel richting de Falls. Toen we de eerste grote waterval passeerden viel het met de nevel/mist nog mee. We konden zelfs nog een paar foto’s maken van dichtbij. Rogier en ik zeiden tegen elkaar: “de wind staat vast gunstig”. Totdat we verder gingen naar de andere Falls en het leek alsof de boot echt recht door die waterval wilde varen! De toeristen die op het bovendek stonden wisten niet hoe snel ze naar het benedendek moesten komen (die is trouwens ook open, dus nat werden we met z’n allen toch wel). Toen de boot weer wat van de Falls afweek hadden we een mooi uitzicht. Dat het bewolkt was en dat we er totaal niet op waren gekleed (brr wat is het hier koud, waar is onze winterjas?!) kon ons niets meer schelen.{{< img "20080519-Niagara-Falls-night-756570.jpg" ""  "" >}}’s Avonds wilden we nog een keer terug, omdat de Falls dan worden verlicht. We wilden dat vanaf Canada bekijken. Aan de kant van Amerika sta je eigenlijk een beetje naast de Falls en heb je dus een minder goed uitzicht. Om in Canada te komen moet je dus over een lange brug, waar ook de douane zit. Je kan met de auto of lopend. Wij kozen ervoor om lopend te gaan. En dat is goed te doen en gaat stukken sneller bij de douane. Voor 50 dollarcent per persoon mochten we over de brug en kregen we weinig moeilijke vragen van de douaneambtenaren. Om 21 uur – toen de maan zich net liet zien – gingen de lichten aan en werden de watervallen verlicht. Wit, rood, blauw, groen, geel. Allerlei kleuren. Het zag er echt mooi uit. Toen we een stukje door wilden lopen zagen we een afzetting en stond er een bordje dat er vanavond vuurwerk was. Dat is niet elke avond het geval en op de reguliere borden stond dat er vrijdag en zaterdag vuurwerk was (vandaag is het maandag), dus we hadden mazzel. Om 22 uur kregen we er dus ook nog vuurwerk bij cadeau. Het maakte onze dag helemaal af.{{< img "20080519-Niagara-Falls-fireworks-780442.jpg" ""  "" >}}  
Gegeten bij: Applebee’s, Niagara Falls  
Overnacht in: [Fallside Hotel & Conference Center](http://www.fallsidehotel.net/), Niagara Falls  
Gereden afstand:  206 mile (331 kilometer)
