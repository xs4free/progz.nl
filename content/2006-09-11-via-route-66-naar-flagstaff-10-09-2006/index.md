---
title: Via Route 66 naar Flagstaff (10-09-2006)
author: nathalie
type: post
date: 2006-09-11T17:22:00+02:00
url: /weblog/2006/09/11/via-route-66-naar-flagstaff-10-09-2006/
commentFolder: 2006-09-11-via-route-66-naar-flagstaff-10-09-2006
categories:
- Vakantie
tags:
- Amerika
- westkust
resources:
- src: 20060910-Naar-Flagstaff-713963.jpg
  title: Onderweg naar Flagstaff
- src: 20060910-Route-66-744851.jpg
  title: Route 66 bord

---
{{< img "20060910-Naar-Flagstaff-713963.jpg" ""  "Onderweg naar Flagstaff" >}}Vandaag hebben we vooral veel gereden. We vertrokken uit Twentynine Palms en zijn via Kingman en Seligman naar Flagstaff gereden. Zo’n zeven uur rijden (met wat korte stops tussendoor). Het was een heerlijke rustige dag om dat hele stuk te rijden; soms kwamen we een hele tijd niemand tegen. Of dat er nou aan ligt dat het vandaag zondag was… i don’t know. Maar het reed wel relaxed (gevoel van vrijheid) en met de Amerikaanse radio aan in de auto vermaakten we ons prima. (voor de radionerds: ik heb in Arizona Energy ontvangen!! :-))  
Bij Kingman hebben we de Interstate (snelweg) verlaten om verder te gaan op de Route 66. Dat het een beetje vergane glorie was, bleek eigenlijk overal. In Kingman en Seligman (2 ‘grotere’ stadjes) was overal wel het Route 66 logo te zien en kon je er ook wel wat spulletjes kopen, maar tussen Kingman en Seligman dachten we zelfs dat we inmiddels van de Route 66 af waren (want geen bordjes 66 meer te bekennen), maar dat was niet het geval. Hier en daar kwamen we nog wat spookdorpjes tegen (vervallen huizen enzo, moet vroeger best mooi zijn geweest volgens mij).  Je moet er geweest zijn, dat is een ding dat zeker is. Maar de hele Route afrijden lijkt me teveel van het goede.  
{{< img "20060910-Route-66-744851.jpg" ""  "Route 66 bord" >}}We overnachten nu in Flagstaff (ligt redelijk dichtbij de Grand Canyon waar we morgen naartoe gaan), waar we helaas onze eerste regenbui hebben gehad. Het was zo heerlijk droog en warm hier! ;-) We zitten in een motel waar we een kortingsbon van hebben gekregen. We hadden in verschillende reisverslagen gelezen dat je bij tankstations kortingsbonnen voor onder meer motels/hotels kan halen. Dat klopt, een heel boekje vol goed betaalbare slaapplekken. Handig, want dan weet je ook wat adressen van motels en dan kan je alvast wat prijsvergelijkend onderzoek doen. Dit motel was de enige die in deze stad werd aangeboden. Het is hier niet heel bijzonder, qua service nog wat minder dan Motel 6, maar wel goedkoper. We hebben een bed, een douche, wc, tv en een droog dak boven ons hoofd. En wat ons overal opvalt is dat het goed schoon is! Minpuntje is dat we hier geen internet hebben. We hadden graag nog wat dingen op willen zoeken over de Grand Canyon, maar dat gaat dus niet. Maar volgens mij hebben we wel genoeg informatie om onze weg te vinden.  
Gereden aantal miles vandaag: 365  
Overnachten in: [Arizonan Motel](http://www.arizonamotel.com), Flagstaff.  
Gegeten bij:  [Chilis](http://www.chilis.com/). (op de goede gok naar binnen gelopen, want buiten was geen menukaart te vinden, maar echt superlekker en veel! Van steaks, tot burgers, Mexicaans en pasta’s)
