---
title: Charlestown (14-11-2007)
author: nathalie
type: post
date: 2007-11-17T11:51:00+01:00
url: /weblog/2007/11/17/charlestown-14-11-2007/
commentFolder: 2007-11-17-charlestown-14-11-2007
categories:
- Vakantie
tags:
- Australie
resources:
- src: Dag8-Three-Sisters-769278.jpg
  title: Three Sisters
- src: Dag8-Waterval-in-Blue-Mountains-728870.jpg
  title: Waterval in Blue Mountains

---
Sydney is zo groot, je kunt in een week tijd nog niet alles bekijken, laat staan in twee dagen. Toch besluiten we om verder te gaan. We hebben zeker niet alle ‘attracties’ hier gedaan, maar we hebben wel genoeg rondgelopen om een goed beeld van Sydney te krijgen. Erg leuk en gezellig, maar erg druk (we zijn toch wel blij dat we in Melbourne zijn begonnen en niet in Sydney). Maar om te voorkomen dat we nog een dag onze benen uit ons lijf gaan rennen tot ’s avonds laat om maar zo veel mogelijk gezien te hebben, gaan we verder naar het noorden.  

De [Blue Mountains](http://www.bluemts.com.au/) staan vandaag op het programma. Of nou ja, gezien ons avontuur in Snowy River Park vinden we het ook genoeg om vanaf de zijlijn de bergen te bekijken en er niet helemaal doorheen te rijden. We reden naar het visitors centre in Katoomba waar vandaan de Three Sisters (drie bergjes naast elkaar) te zien zijn vanaf Echo Point. In het visitors centre hoopten we meer informatie te vinden over de kabelbaan en het treintje die in het park rijden (dat hadden we in meerdere boeken en reisverslagen gelezen), maar dat was er niet echt. We zaten er maar een paar minuten vandaan, bleek later toen we aan TomTom de weg vroegen.  
{{< img "Dag8-Three-Sisters-769278.jpg" ""  "Three Sisters" >}}  
[Scenic World](http://www.scenicworld.com.au)... Hoe commercieel wil je het hebben...  Er ging een kabelbaan over het dal (en terug), een treintje naar beneden en een kabelbaan weer terug omhoog. Dat is de route die wij hebben gevolgd in ieder geval. Er zijn ook duurdere tickets zodat je onbeperkt een hele dag op en neer kan rijden, dus ook met het treintje omhoog bijvoorbeeld. Het uitzicht over het dal was nog het mooist met de kabelbaan, vond ik. Het treintje was erg grappig (je ging wel heel steil naar beneden, vandaar de ongemakkelijke ligstoelen waarop je moest plaatsnemen), maar voor je door had wat er nou gebeurde en voordat je ook maar weer een beetje uitzicht kreeg na de tunnel, was het ritje alweer voorbij. Daarna moest je een stukje wandelen door een regenwoudje waarna je dan weer omhoog kon naar het beginpunt. Toen we als vee op elkaar gepakt stonden in de kabelbaan met heel veel Japanners met fototoestel vonden we het toch eigenlijk niet zo leuk als we van te voren hadden gehoopt. Desalniettemin wel genoten van het uitzicht.  
{{< img "Dag8-Waterval-in-Blue-Mountains-728870.jpg" ""  "Waterval in Blue Mountains" >}}  
Daarna weer de auto in en rijden maar. In de buurt van Newcastle vonden we het wel tijd om te stoppen. We prikten een motel in een van de boekjes die we hebben en daarna hebben we de Lonely Planet erbij gepakt om een leuk restaurant uit te zoeken. Dat bleek goed te werken, want we kwamen in een leuke wijk (Hamilton) terecht waar veel eettentjes zaten en het nog gezellig druk was op straat. Voor ons werd het een Thais restaurant, Niyon. De bediening was wat vaag, maar we hebben er erg lekker gegeten.  

Overnacht in: [Panorama Motor Inn](http://www.panoramamotorinn.com.au/) – Charlestown  
Afgelegde afstand vandaag: 344 km
