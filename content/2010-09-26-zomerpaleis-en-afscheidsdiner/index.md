---
title: Zomerpaleis en afscheidsdiner
author: rogier
type: post
date: 2010-09-26T21:55:50+02:00
url: /weblog/2010/09/26/zomerpaleis-en-afscheidsdiner/
commentFolder: 2010-09-26-zomerpaleis-en-afscheidsdiner
categories:
- Vakantie
tags:
- Beijing
- China
- Zomerpaleis
resources:
- src: l_500_333_3D6853DD-63D5-4765-8278-9D1213156D04.jpeg
  title: Keizerin Cixis Marble Boat in het Zomerpaleis
- src: l_500_375_9876500E-B389-4903-AD54-8FEB6677ADC4.jpeg
  title: '17-bogen-brug bij het Zomerpaleis '

---
De laatste volle dag in China. De afgelopen 17 dagen zijn echt enorm snel voorbij gegaan! Om vandaag toch nog wat van China te kunnen zien, staat er deze ochtend een (optioneel) bezoek aan het Zomerpaleis op het programma. Dit paleis was vroeger de plek waar (o.a.) keizerin Cixi haar verkoeling zocht in de warme zomermaanden. De verkoeling wordt geboden door een enorm meer, waar langs een oever een lange wandelcorridor (overdekt houten wandelpad) is aangelegd. Elke houten balk van deze corridor is beschilderd met unieke afbeeldingen van een vogel en een lotusbloem. Daarnaast staan er natuurlijk meerdere oude verblijven en tempels op het terrein. Maar het bekendste 'bouwsel' op het terrein is toch wel de stenen boot die keizerin Cixi heeft laten bouwen tijdens een grootschalig renovatie/verbouwing. De boot representeert een onzinkbaar schip, een flauwe grap als je bedenkt dat de renovatie betaald werd met geld dat eigenlijk was bedoeld voor het vernieuwen van de Chinese vloot!


{{< img "l_500_333_3D6853DD-63D5-4765-8278-9D1213156D04.jpeg" ""  "Keizerin Cixis Marble Boat in het Zomerpaleis" >}}

Met een dragonboot zijn we het meer overgestoken om ook nog even een kijkje te nemen bij de beroemde 17-bogen-brug. 


{{< img "l_500_375_9876500E-B389-4903-AD54-8FEB6677ADC4.jpeg" ""  "17-bogen-brug bij het Zomerpaleis " >}}

Vanaf het Zomerpaleis werden we met de bus afgezet bij de Silk Market. Dit is een soort winkelcentrum met daarin allemaal kleine standhouders die allerlei kleding, sierraden en etenswaren verkopen. Voor ons zijn de prijzen echt super laag, maar je moet dan ook in je achterhoofd houden dat alles nep is! Daarnaast moet je ook echt op alles, maar dan ook ALLES, afdingen. Zo heb ik een horloge gekocht waar ze in eerste instantie 500 Juan voor vroegen. Uiteindelijk heb ik het horloge gekocht voor 180 Juan en hoogst waarschijnlijk is dat nog veel te veel! Na een tijdje wordt je het winkelen in de Silk Market ook wel zat, overal waar je langsloopt wordt je aangesproken of zelfs naar binnen getrokken om die ene speciale aanbieding te bekijken. De grap is alleen dat ze allemaal ongeveer hetzelfde verkopen, dus na 10 kraampjes met horloges, heb je ze echt allemaal wel gezien. En mocht het horloge dat jij graag wilt hebben er niet tussen liggen, dan lopen de verkopers net zo hard naar een bevriende buurman om het daar even voor je te halen! (dit werkt dus ook met tassen, schoenen, broeken, jassen, enz). De meeste vrouwen kunnen zich hier waarschijnlijk een hele dag (of misschien wel een hele week?!) vermaken, maar ik had het na 1,5 uur wel gezien. Samen met Jorge ben ik met een taxi teruggereden naar het hotel.

Vanaf het hotel zijn we rond 19:00 vertrokken (wederom met een taxi) naar een restaurant waar ze pekingeend op de menukaart hebben staan. Dit wordt op een traditionele manier bereid in een grote oven met hete kolen. Als de eend klaar is, krijg je die in reepjes gesneden op een bord op tafel. Je moet dan een stukje vlees in een klein pannenkoekje doen, met een beetje groente erbij en een sausje. Even wat anders dus dan de pekingeend die wij bij de Chinees in Nederland gewend zijn! Maar wel erg lekker. Alle gerechten waren sowieso erg lekker bij dit knusse restaurant, en de sfeer in de groep was ook erg goed.

Na het eten zijn we met z´n allen nog even naar de Bar Street gegaan om nog een laatste borrel te drinken. We kwamen uiteindelijk weer uit bij de bar The Tree, waar we gisteravond ook gegeten hadden. Hier hebben we tot bijna 2 uur 's-nachts gezellig zitten praten en drinken. Een hele mooie afsluiter van de dag en onze hele reis!
