---
title: Snowy River National Park (10-11-2007)
author: nathalie
type: post
date: 2007-11-12T14:14:00+01:00
url: /weblog/2007/11/12/snowy-river-national-park-10-11-2007/
commentFolder: 2007-11-12-snowy-river-national-park-10-11-2007
categories:
- Vakantie
tags:
- Australie
resources:
- src: Dag4-Little-River-715703.jpg
  title: Little River
- src: Dag4-Road-Closed-719694.jpg
  title: Afgesloten weg
- src: Dag4-Snowy-River-NP-716675.jpg
  title: Snowy River Park

---
Een echte route voor ogen hadden we nog niet, maar één ding was duidelijk: we wilden van Phillip Island via Canberra (hoofdstad van Australië) naar Sydney. Dat kan helemaal langs de kust (Canberra ligt dan weer niet aan de kust, maar een stukje landinwaarts), maar dat leek ons iets te lang duren (en van Sydney naar Cairns zullen we ook delen langs de kust rijden), dus we wilden een stuk afsnijden door het binnenland. Er waren volgens TomTom twee opties, bovenlangs of onderlangs naar Canberra. In het eerste geval betekende dat dat we weer door Melbourne moesten en dus kozen we voor onderlangs.   

Dus staken we schuin over naar het plaatsje Orbost via de Great Alpine Road en vandaar zouden we omhoog rijden richting Canberra. We hadden al berekend dat we het niet in 1 dag zouden redden om naar Canberra te rijden, dus zouden we wel zien hoe ver we kwamen. Echter... we wilden ook nog wel een stuk via een National Park rijden, want gewoon via de snelweg is ook maar zo gewoon, zullen we maar zeggen. We hadden Snowy River National Park op het oog en een dag later wilden we dan door het Kosciuszko Park rijden wat daarboven lag (en dus vlak naast Canberra), want daar staat een hele hoge berg met mooi uitzicht.  
{{< img "Dag4-Little-River-715703.jpg" ""  "Little River" >}}  
Eenmaal bij Snowy River aangekomen te zijn (volg borden), werd ons maar niet duidelijk hoe het park in elkaar zat. We waren flink verwend door de Amerikanen met hun visitor centers, rangers en plattegronden en hier moesten we het af en toe doen met een wegwijzer en een bord Welcome… We kwamen op een gegeven moment langs de Little River (zie foto). Toen we wat verder in het park kwamen dachten we de goede weg te volgen. We wilden graag over de McKillop Bridge rijden om zo het park weer uit te gaan. Maar helaas… onze reis werd bruut onderbroken door borden Road Closed! Zomaar ineens... of nou ja... we hadden een keer heel vaag een bord gezien, maar dat voorbij gereden. Een flinke domper en ook erg balen, want de wegen waren daar niet zo best en we hadden het gevoel toch echt bijna uit het park te gaan.  
{{< img "Dag4-Road-Closed-719694.jpg" ""  "Afgesloten weg" >}}  
We besloten een andere weg te kiezen en dus niet de weg terug te nemen die we gereden hadden. We wilden nu doorzetten. En doorzetten was het. We gingen over weggetjes die we volgens mij niet met onze auto hadden moeten rijden (volgende keer huren we gewoon meteen een 4x4). Steentjes, gravel road (onze auto is niet meer zo wit...), water. Het was best spannend ;-) Maar behalve dat duurde het gewoon veel te lang. We hadden al een enorme weg afgelegd en dan tussen de bergen blijven rijden is gewoon erg vermoeiend en op een gegeven moment echt niet interessant meer. Had ik al verteld dat de weggetjes steeds smaller werden en de afgrond best dichtbij kwam soms?  
We reden Snowy River Park uit (geen sneeuw gezien natuurlijk haha, maar daar kwamen we gelukkig niet voor), kwamen automatisch terecht in Alpine National Park en vervolgens zelfs even in Kosciuszko Park. We kwamen maar zelden andere mensen tegen (soms maar goed ook) en we kwamen langzaam vooruit (veel haarspeldbochtjes). Over 100 kilometer deden we dik 3 uur...  
{{< img "Dag4-Snowy-River-NP-716675.jpg" ""  "Snowy River Park" >}}  
Natuurlijk hebben we het gehaald. We kwamen om 19.00 uur eindelijk weer een beetje in de bewoonde wereld terecht. We zitten in Jindabyne. Vanaf hier rijden we morgen via de gewone weg naar Canberra. Die hoge berg kan ons niks meer schelen. Even genoeg avontuur voor ons. Al willen we nog wel later deze reis door de Blue Mountains boven Sydney rijden. Nu weten we in ieder geval wat ons te wachten staat en zorgen we op zeker dat we voldoende hebben getankt, genoeg eten en drinken bij ons hebben en er een hele dag vooruit trekken ;-)  

Overnacht in:  Nettin Motel, Jindabyne. Geen aanrader dit motel, tis niet heel schoon. Wel grappig was dat het bijna vol zat met motorrijders. Baptisten uit Melbourne. Heel de parkeerplaats stond vol met motors (voor Rogier natuurlijk erg leuk).   
Afgelegde afstand vandaag:  529 kilometer.
