---
title: Aankomst Beijing
author: rogier
type: post
date: 2010-09-24T15:58:40+02:00
url: /weblog/2010/09/24/aankomst-beijing/
commentFolder: 2010-09-24-aankomst-beijing
categories:
- Vakantie
tags:
- Beijing
- China
- plein van de Hemelse Vrede
- Verboden Stad
resources:
- src: l_500_333_B392DE7F-E820-41A4-82A6-177DD682BC37.jpeg
  title: Hall of Prayer for Good Harvest in Temple of Heaven Park
- src: l_500_375_B4B59FFF-2A6D-42FF-8ABF-CB2B6A535EDA.jpeg
  title: poort van de Hemelse Vrede

---
De treinreis ging eigenlijk erg soepel. Ik heb gisteravond even mee staan kijken bij een kaartspelletje "tjoepen" en daarna nog even mijn boek Schijnbeweging van Harlan Coben uitgelezen. Daarna ben ik lekker in slaap gewiegd door het deinen van de trein en vanmorgen werd ik rond 6:30 wakker toen een van mijn cabine-genoten zijn bakje koffie kreeg bezorgd. Stipt om 7:15 stonden we op het station Beijing West. Onze lokale gids Sandy was er ook al en bracht ons binnen een uurtje naar het Yong An Hotel, waar wij de komende 3 nachten blijven slapen. In het hotel mochten we nog even ontbijten en douchen, voordat we rond 10:00 aan onze eerste excursie begonnen.


{{< img "l_500_333_B392DE7F-E820-41A4-82A6-177DD682BC37.jpeg" ""  "Hall of Prayer for Good Harvest in Temple of Heaven Park" >}}

De eerste excursie was naar het Temple of Heaven Park (oftewel het park van de hemel). Dit is een enorm park (267 hectare!), wat midden in de enorme stad Beijing ligt. Zeg maar het Central Park (New York) van Beijing. Natuurlijk heeft dit Chinese park ook een culture betekenis, er staat namelijk een grote tempel: de Hall of Prayer for Good Harvest. Dit is een volledig uit hout opgebouwde ronde toren van 38 meter hoog, waarin 3 ronde daken (umbrella's) zijn verwerkt. Als je bedenkt dat dit gebouw al in 1420 is gebouwd, moet dat een heel karwei zijn geweest.
Naast deze tempel is er ook nog een soort open auditorium van steen, de Round Altar, waar tot de goden gebeden werd voor een goede oogst. Overal in dit altaar komt het getal 9 terug, in het aantal stenen om het midden van het altaar, in het aantal traptreden enz. Negen wordt namelijk als een goddelijk getal beschouwd in China.
Naast al deze culturele hoogtepunten gebruiken veel Chinesen het enorme park er omheen ook gewoon daadwerkelijk als park; er wordt Mahjongg gespeeld in het gras, ze oefenen verschillende dans/vechtsporten en er stond een zangkoor te oefenen met een band. Kortom, als toerist genoeg om naar te kijken!

Vanuit het park van de Hemel, zijn we doorgereden naar het plein van de Hemelse Vrede (in Chinees het Tiãn'ãnmén Guangchang). Dit plein staat bij veel mensen bekend om de protesterende studenten die in 1989 door tanks werden overreden, maar het blijkt ook wereldwijd het grootste plein (in een stad) te zijn. Om op dit plein te mogen komen, moet je eerst door een scanner en een bagage-controle, net als op een vliegveld. Waar ze naar kijken is mij een raadsel, want meer dan een enorm groot plein is het niet. Aan de andere kant is het wel de ideale plaats voor een aanslag, want het is echt enorm druk op het plein. Naast handelaren en veel toeristen, komen er ook nog gewoon Chinesen die even naar het portret van Mao komen kijken.


{{< img "l_500_375_B4B59FFF-2A6D-42FF-8ABF-CB2B6A535EDA.jpeg" ""  "poort van de Hemelse Vrede" >}}

Vanaf het plein zijn we via de poort van de Hemelse Vrede naar de [Verboden Stad](http://www.dpm.org.cn) gelopen. Mijn voorstellingen bij deze Verboden Stad waren 'iets' aan de kleine kant, want dit complex is werkelijk enorm! Het werd lange tijd gebruikt door de keizers van China als vestigingsplaats. Hiervoor hebben ze binnen de muren van deze stad een kleine 50 gebouwen staan, van tempels tot vergaderzalen en kleine paleizen. We hadden maar 3 uur de tijd om alles te bezichtigen en dat was weer veel te weinig. Deze tijd hadden we al nodig om van voor naar achteren door de stad te lopen en dan alleen alle gebouwen te bekijken die in een rechte lijn tussen deze 2 punten stonden! Het was wederom erg indrukwekkend, maar ook erg vermoeiend. Na ruim 2 uur rondgelopen te hebben, neem je niet veel informatie meer op (terwijl onze gids onverstoord verder praatte!). Maar ik had het zeker niet willen missen!

Gelukkig stond de bus redelijk dicht bij de achter uitgang voor ons klaar en werden we weer even naar het hotel gebracht voor een opfris beurt. Daarna zijn we met de hele groep uit eten gegaan om de verjaardag van Bas te vieren. Het plan was in eerste instantie om naar een Chinees restaurant te gaan wat onze reisleider kende, maar eenmaal ter plaatse aangekomen met taxi's, bleek het restaurant niet meer te bestaan en het nieuwe restaurant dat er zat had niet genoeg plek voor een groep van 18 mensen. De Black Sun Bar even verderop bleek wel genoeg plaats te hebben, en daar heb ik mij heerlijk volgegeten met een cheeseburger (en anderen hadden zelfs een pizza). Niet erg Chinees, maar samen met een lokaal biertje (Tsing Tao) wel een heerlijke maaltijd!
