---
title: Kennedy Space Center (09-05-2008, dag 6)
author: nathalie
type: post
date: 2008-05-11T04:00:00+02:00
url: /weblog/2008/05/11/kennedy-space-center-09-05-2008-dag-6/
commentFolder: 2008-05-11-kennedy-space-center-09-05-2008-dag-6
categories:
- Vakantie
tags:
- Amerika
- Oost-kant
resources:
- src: 20080509-Entre-Kennedy-Space-Center-770339.jpg
- src: 20080509-Raket-lanceerplatform-722196.jpg
- src: 20080509-Motoren-Raket-794653.jpg

---
Goed nieuws voor mensen die niets met Disney of met pretparken hebben: we zijn weer on our way! Het waren vier onwijs leuke, maar erg vermoeiende dagen. We hoorden meerdere ouders in de Disneyparken zeggen: “na deze vakantie hebben we er nog een nodig om bij te komen”. Wij kunnen ons daar nu ook iets bij voorstellen ;-)  Zoveel leuks om te doen en te zien: vier dagen zijn er veel te weinig.{{< img "20080509-Entre-Kennedy-Space-Center-770339.jpg" ""  "" >}}Vandaag verlieten we onze fijne villa. Vanaf nu gaan we weer van motel naar motel. Op het programma van vandaag stond: [Kennedy Space Center](http://www.kennedyspacecenter.com/). Dat is een uurtje rijden vanaf Orlando. Toen we onze reis aan het plannen waren, stond er voor deze dag een lancering gepland van een Delta 4-Heavy rocket. We wisten dat het nooit helemaal zeker zou zijn of de lancering doorgaat, maar we besloten het erop te gokken en onze reis er enigszins op aan te passen. Want wie wil er nou geen raket de lucht in zien gaan van heel dichtbij?! Tot ongeveer een week van te voren stond nog steeds de lancering van die ene raket gepland op 9 mei, maar toen werd ie ineens verplaatst naar 9 september (!). Erg jammer, maar niets aan te doen. De volgende lancering is vooralsnog op 31 mei (de Space Shuttle Discovery), maar dan zijn we al weer terug in Nederland.{{< img "20080509-Raket-lanceerplatform-722196.jpg" ""  "" >}}Toch is het Kennedy Space Center ook de moeite waard om te bezoeken als je geen lancering kunt zien. Wat een gigantisch oppervlakte daar zeg. Er werken ook maar liefst 6500 mensen. Als bezoeker krijg je verschillende opties voor tours. We kozen voor de normale tour. Dat betekent dat je op 3 punten gedropt wordt, daar rond kan kijken en dan weer de bus in kan voor de volgende stop. In totaal waren we zo’n 4 uur zoet en ook behoorlijk moe van alle info die we te horen kregen. Wel interessant! En natuurlijk niet heel dicht bij de lanceerplekken geweest, maar toch dicht genoeg om het idee te krijgen dat het hier allemaal gebeurd. We hebben ook wel wat raketten gezien die als expositie waren opgesteld en die zijn echt huge! Er is genoeg te zien en te doen om je een hele dag te vermaken.{{< img "20080509-Motoren-Raket-794653.jpg" ""  "" >}}Eigenlijk hadden we het plan (voordat we aan onze reis begonnen) om meteen van Kennedy Space Center naar Miami te rijden, maar dat bleek iets te optimistisch. Althans, tis best te doen, maar we waren gewoon moe. Dus reden we nog een uurtje en kwamen toen uit in Vero Beach. Niet veel gezien daar, wel even naar de supermarkt geweest voor de nodige inkopen (weer een koelbox). En daarna wilden we wat eten. Onderweg had ik op meerdere bordjes Olive Garden gezien, een Italiaans restaurant. En die zat toevallig ook naast de supermarkt. Het was er ook nog eens erg druk, dus we wilden daar wel een hapje eten. Het bleek echter ontzettend druk! De serveerster vertelde ons dat we een uur moesten wachten, en dat was niet overdreven. Voor het restaurant zaten heel wat mensen rustig te wachten, die ook allemaal erg lang moesten wachten. Maar niemand scheen dat erg te vinden. We werden nieuwsgierig en besloten dat uurtje te wachten en buiten in de schaduw een beetje bij te komen. Toen we uiteindelijk aan tafel mochten was het een uur later. Maar geen spijt, het smaakte inderdaad prima.  

Gegeten bij:  [Olive Garden](http://www.olivegarden.com/), Vero Beach  
Overnacht in:  [Howard Johnson, Vero Beach](http://www.hojo.com/HowardJohnson/control/Booking/property_info?propertyId=02643&brandInfo=HJ&cid=%EAid!)  
Gereden afstand:  157 miles (253 kilometer)
