---
title: Tikal (02-03-2009)
author: rogier
type: post
date: 2009-03-04T05:06:00+01:00
url: /weblog/2009/03/04/tikal-02-03-2009/
commentFolder: 2009-03-04-tikal-02-03-2009
categories:
- Vakantie
tags:
- Guatemala
- Maya\'s
- Mexico
- Tikal
resources:
- src: 20090302-Zonsopgang-Guatemala-776541.jpg
  title: Zonsopgang in Guatemala
- src: 20090302-Brulaap-779479.jpg
  title: Brulaap in Tikal
- src: 20090302-Tikal-783927.jpg
  title: Tikal

---
De reden dat we gisteren naar Flores (en dus Guatemala) zijn gereden is eigenlijk alleen maar om Tikal te bezoeken, het centrum van de Maya beschaving tijdens de klassieke periode. Tikal ligt echter niet erg dicht bij een stad, het ligt namelijk midden in de jungle, tegen een berg aan. Vanaf Flores is het dus ook nog een flink stuk rijden. Zelfs zo’n flink stuk, dat onze reisleider had bedacht dat we ’s morgens als om 6:00 moesten ontbijten! (en dat noemen ze dan vakantie! :( ) {{< img "20090302-Zonsopgang-Guatemala-776541.jpg" ""  "Zonsopgang in Guatemala" >}}Maar goed, dat leverde ons wel een mooie zonsopgang op, boven het meer waar ons hotel aan staat. Het hotel is trouwens erg mooi. De kamers zijn ruim, hebben bijna allemaal uitzicht op het meer en ’s morgens ontbijt je in een ronde eetzaal, welke ook weer uitzicht heeft op het meer. Als je ooit in Guatemala komt, zeker een aanrader! ;-)  

Na het erg vroege ontbijt zijn we dus met de bus naar Tikal gereden. Het was een ritje van ruim een uur, door de bergen en het laatste stuk ook nog door de jungle. Bij aankomst op de parkeerplaats van Tikal, liep onze reisleider direct naar een paar bomen toe en wees omhoog. In die bomen zat een familie apen (6 stuks) en het bleken ook nog eens brulapen te zijn. Het zijn schattige kleine aapjes, maar ze maken het op 3 na luidste geluid van alle dieren op deze aarde, zoals we later op de dag ook zelf gehoord hebben! (de luidste is trouwens de walvis, gevolgd door de leeuw){{< img "20090302-Brulaap-779479.jpg" ""  "Brulaap in Tikal" >}}Na de apen, begon de wandeling naar de eerste tempel. Tikal bestaat uit 6 te bezichtigen tempels en nog een flink aantal niet opgegraven tempels en een flink aantal bijgebouwen. De reisleider had ons al gewaarschuwd dat het vandaag een flinke wandeling zou worden, en met de 7 kilometer die hij noemde, overdreef hij niet. Gelukkig was de flinke wandeling wel enorm de moeite waard! We hebben 3 tempels beklommen (de een nog steiler dan de andere) en daardoor een paar prachtige vergezichten over de jungle gehad. Alleen de steile trappen naar deze uitzichten toe zijn géén aanrader. Eigenlijk mogen ze zelfs de naam trap niet meer hebben, maar moet je het ladders noemen (ze hadden volgens de reisleider een stijgingspercentage van 80%)! De hoogste tempel reikte 69 meter de hemel in, en als je dan via een steile houten krakende ladder omhoog moet, moet je echt geen last hebben van hoogtevrees! Maar eenmaal boven, maakte het uitzicht dus alles goed.{{< img "20090302-Tikal-783927.jpg" ""  "Tikal" >}}Na ruim 5 uur rondgelopen te hebben in Tikal en ook nog even een uurtje wat gegeten te hebben bij een restaurantje daar, hadden onze voeten (en die van de rest van de groep) het wel ‘gezien’. Met de bus zijn we daarom weer teruggebracht naar ons hotel, om nog even lekker uit te rusten of nog wat van Flores te bekijken. Wij kiezen in ieder geval voor de eerste optie en gaan lekker met een boek de rest van de middag en avond relaxen. Morgen moeten we al weer om 6:00 aan het ontbijt zitten, want dan rijden we door naar Belize.
