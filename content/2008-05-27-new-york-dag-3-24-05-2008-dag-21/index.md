---
title: New York dag 3 (24-05-2008, dag 21)
author: rogier
type: post
date: 2008-05-27T01:41:00+02:00
url: /weblog/2008/05/27/new-york-dag-3-24-05-2008-dag-21/
commentFolder: 2008-05-27-new-york-dag-3-24-05-2008-dag-21
categories:
- Vakantie
tags:
- Amerika
- Oost-kant
resources:
- src: 20080524-New-York-skyline-719050.jpg
  title: New York skyline vanaf Rockefeller Centre
- src: 20080524-New-York-Central-Park-758031.jpg
  title: Central Park vanaf Rockefeller Centre
- src: 20080524-New-York-Apple-store-786012.jpg
  title: Apple Store in New York

---
{{< img "20080524-New-York-skyline-719050.jpg" ""  "New York skyline vanaf Rockefeller Centre" >}}We waren gisteren erg onder de indruk van het uitzicht van de Empire State Building, maar dat was grotendeels ’s avonds. We waren toch ook wel erg benieuwd hoe het er dan overdag uit zou zien, en aangezien New York nog een tweede hoge toren heeft die open is voor het publiek, besloten we een [Top of the Rock](http://www.topoftherocknyc.com) kaartje te kopen bij het Rockefeller centre. Deze wolkenkrabber is 70 etages hoog en geeft ook werkelijk een prachtig uitzicht over NY. Doordat het nu overdag was, konden we bijvoorbeeld goed Central Park zien liggen, de Statue of Liberty in de verte zien staan en de Empire State Building eens goed bekijken van de zijkant.{{< img "20080524-New-York-Central-Park-758031.jpg" ""  "Central Park vanaf Rockefeller Centre" >}}Na dit hoge uitstapje gingen we naar een winkel die bijna helemaal ondergronds zit, namelijk de [Apple Store op Fifth Avenue](http://www.apple.com/retail/fifthavenue/). Dat hij bijna helemaal ondergronds zit wisten we echter niet, dus we liepen het pleintje met de glazen entree bijna voorbij. Als je echter weet waar hij zit, dan heb je wel weer echt een winkel gevonden die de naam van Apple eer aan doet. Alles was erg strak gedesigned, van de glazen entree, de lift naar beneden, als de verkoopbalies. Erg leuk om even doorheen te lopen en de verleiding was ook erg groot om een nieuwe Ipod Touch te kopen, gezien de huidige dollarkoers, maar we hebben ons toch maar ingehouden.{{< img "20080524-New-York-Apple-store-786012.jpg" ""  "Apple Store in New York" >}}Vanuit de Apple Store liepen we terug naar de metro en kwamen we langs de [World of Disney](http://www.worldofdisney.com/) store. Deze kon Nathalie natuurlijk niet voorbij lopen, zonder even binnen gekeken te hebben. Hij was natuurlijk niet zo groot als de store bij Disney in Orlando, maar met zijn 3 etages deed hij het zeker niet verkeerd. En bij het zien van alle Disney figuren gingen mijn gedachten in ieder geval weer direct uit naar de leuke attracties die we in Orlando hebben gedaan.  
Om de dag leuk af te sluiten, leek het ons wel wat om naar een comedy café te gaan. In New York zitten er meerdere, en wij hebben uiteindelijk gekozen voor de [Gotham Comedy Club](http://www.gothamcomedyclub.com/). Hier trad [Jake Johannsen](http://www.jakethis.com/) op, die onder anderen bekend schijnt te zijn van de David Letterman show. Hij praatte in ieder geval in een lekker tempo het uurtje wat hij kreeg vol met grappen over NY, relaties, kinderen en sex. Persoonlijk vond ik de grappen allemaal best wel goed, maar Nathalie merkte terecht op dat er eigenlijk maar weinig verhaal in zijn hele optreden zat. Ondanks dat hebben we een aantal keer goed gelachen en was dit in zijn geheel een erg leuke en lekkere dag in NY.  

Gegeten bij: [Dallas BBQ Restaurant](http://www.dallasbbq.com/), New York  
Overnacht in: [Eastgate Tower Hotel, New York](http://www.affinia.com/New-York-City-Hotel.aspx?name=Eastgate-Tower)
