---
title: Coffs Harbour (15-11-2007)
author: rogier
type: post
date: 2007-11-18T10:42:00+01:00
url: /weblog/2007/11/18/coffs-harbour-15-11-2007/
commentFolder: 2007-11-18-coffs-harbour-15-11-2007
categories:
- Vakantie
tags:
- Australie
resources:
- src: Dag9-Strand-Coffs-Harbour-773193.jpg
  title: Strand van Coffs Harbour
- src: Dag9-The-Big-Banana-701550.jpg
  title: De ingang van The Big Banana
- src: Dag9-Bananenboom-719282.jpg
  title: Bananenboom in The Big Banana

---
Vandaag staat, ondanks mijn verjaardag, weer in het teken van autorijden. We willen vanavond namelijk Coffs Harbour bereiken om morgen van daar uit in een keer door te kunnen rijden naar Brisbane. De weg die we vandaag gaan rijden gaat zo goed als helemaal over de Pacific Highway, een lange weg die helemaal langs de oostkust van Sydney naar Cairns loopt. Ik zeg hier met nadruk geen snelweg, omdat ik een enkele rijbaan die af en toe midden door dorpjes heen gaat, niet bepaald een snelweg vind. In Australië denken ze daar schijnbaar heel anders over, want je mag op deze enkele weg wel 100 kilometer per uur rijden (behalve dan in de dorpjes natuurlijk) en het is volgens TomTom de snelste route naar onze volgende bestemming.  
{{< img "Dag9-Strand-Coffs-Harbour-773193.jpg" ""  "Strand van Coffs Harbour" >}}Aan wegen moet echter soms wel eens onderhoud gepleegd worden en dat soms kun je hier in Australië wel weglaten, want het lijkt wel alsof ze aan elke weg wel een mankement hebben gevonden ofzo. In ieder geval aan die Pacific Highway, want daar zijn we echt om de 30 kilometer wel weer een “Road work, please slow down” bord tegengekomen. Beetje jammer, want het haalt de snelheid wel uit de reis.  
{{< img "Dag9-The-Big-Banana-701550.jpg" ""  "De ingang van The Big Banana" >}}Maar goed, na veel reizen en een paar rustpauzes, zijn we dan toch aangekomen in Coffs Harbour. Dit stadje is jaren geleden groot geworden door zijn vele bananenboomplantages, maar die zijn nu eigenlijk niet meer dan een toeristentrekpleister dan een echte bron van inkomsten. Het grootste overblijfsel van de plantages is nu een soort klein pretparkje geworden met de pakkende naam: [The Big Banana](http://www.bigbanana.com). Aangezien het ons niet om de schaatsbaan of de glijbaan ging (geen idee trouwens wat die met bananen te maken hebben!), hebben we alleen even een kijkje genomen in een klein stukje van de plantage. Hier liep je tussen de bananenbomen door, waar de trossen bananen aanhingen. Best grappig om dat stukje fruit, dat ik toch regelmatig eet, nu eens in de natuur te zien hangen.  
{{< img "Dag9-Bananenboom-719282.jpg" ""  "Bananenboom in The Big Banana" >}}Na dit stukje cultuur, zijn we nog even naar de haven gereden, want Coffs Harbour is, zoals de naam al doet vermoeden, tenslotte een havenplaats. En deze havenplaats heeft aan het strand ook een grote houten pier die een stukje de zee in loopt, van daar af heb je dan weer een leuk uitzicht op het strand. Na een wandeling over deze pier, begonnen we honger te krijgen en gingen op zoek naar een restaurant. Redelijk dicht bij de pier lag een klein straatje, waarin een stuk of 10 verschillende restaurants zitten. Op aanraden van de Lonely Planet kozen we voor [Maria’s Italian Restaurant](http://www.mariarestaurant.com.au) (het lijkt trouwens wel of ze hier in Australie maar 4 soorten eten kennen: Italiaans, Chinees, Thais of McDonalds?!?). Een klein Italiaans restaurant met een terrasje langs de weg. Nathalie bestelde hier een calzone pizza en ik ging voor de lasagne. Allebei de gerechten smaakten op zich wel aardig, maar iets klopte er niet helemaal aan voor ons gevoel. Toen we eenmaal binnen stonden om af te rekenen, zagen we waardoor dat kwam: ze hadden niet de beschikking over een volwaardige oven, maar een soort ijzeren band waarmee ze een pizza onder een soort grill door lieten lopen (we zien kleinere modellen van dit apparaat nog wel eens in hotels als luxe broodrooster)! Kortom de pizza en de lasagne waren niet lekker krokant, maar alleen goed warm. Een beetje jammer, maar desondanks toch een goed gevulde maag. Daarna hebben we nog even snel een bakje ijs bij een supermarkt als toetje gehaald en zijn daarna lekker naar ons motel gereden om daar weer lekker uit te rusten van een lange dag rijden, want dat valt niet mee hoor als je al 29 bent! ;)  

Afgelegde afstand vandaag: 403 km  
Overnacht in: [Coachmens Inn](http://www.coachmensinn.com/) – Coffs Harbour
