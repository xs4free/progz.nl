---
title: Matamata en Hobbiton [18-11-2017]
author: angelica
type: post
date: 2017-11-23T09:00:19+01:00
url: /weblog/2017/11/23/matamata-en-hobbiton/
commentFolder: 2017-11-23-matamata-en-hobbiton
categories:
- Wereld trip 2017
tags:
- Nieuw Zeeland
resources:
- src: 20171118-DSC01031.jpg
  title: Hobbiton
  params:
    banner: true
- src: 20171118-DSC01018.jpg
  title: Hobbiton
  params:
    imagegallery: true
- src: 20171118-DSC01031.jpg
  title: Hobbiton
  params:
    imagegallery: true
- src: 20171118-DSC01049.jpg
  title: Hobbiton
  params:
    imagegallery: true
- src: 20171118-DSC01094.jpg
  title: Hobbiton cafe
  params:
    imagegallery: true
- src: 20171118-DSC01100.jpg
  title: Drankjes in Hobbiton
  params:
    imagegallery: true

---
Iedereen die ons een beetje kent weet dat wij grote film liefhebbers zijn. De Lord of the Rings en de Hobbit hebben we dan ook allebei meerdere keren gekeken. Zelfs de week voor we met vakantie gingen hebben we “nog even” de hele LOTR trilogie gekeken. Onvoorstelbaar dat de film al meer dan 15 jaar oud is! Hij is trouwens nog steeds erg goed.

Hier in Matamata is het hele “Shire” stuk opgenomen. De plek waar de hobbits wonen. De filmsite is er nog steeds en heet Hobbiton. Hier wilden we natuurlijk wel heel graag gaan kijken. We hadden al begrepen dat je het van te voren moest boeken omdat het erg populair is. Op een andere camping waren we ook al een Nederlands stel tegen gekomen die dat niet wisten en er dus op de bonnefooi naartoe waren gegaan. Die konden dus niet naar binnen. Het zijn namelijk allemaal begeleide tours met een maximaal aantal deelnemers. Wij hebben dus netjes van te voren geboekt.

We zijn vanmorgen op tijd gaan rijden. Hebben tussendoor nog een vergeten boodschapje gehaald en genoten van de rit naar Matamata. Wat een prachtige omgeving is dit toch. Ook het stadje Matamata is super mooi. Staat vol met prachtige huizen en is allemaal keurig onderhouden. Overal brede stroken fris groen gras en veel bomen.

Uiteindelijk waren we ruim op tijd op de locatie. We hebben daar dus rustig op de parkeerplaats geluncht en Rogier heeft samen met Fabiënne een flinke tijd buiten met de bal gespeeld. ’s Morgens regende het nog heel hard maar tegen de tijd dat we hier aankwamen scheen de zon.

Om 16.00 uur waren wij aan de beurt. Met een grote bus, helemaal volgeladen, gingen we op pad. Eerst een stukje door de heuvels om uiteindelijk op een parkeerplaats weer uit te stappen. Het was mooi om te zien dat je echt helemaal niks kon zien van de filmlocatie, zo goed lag het verscholen tussen alle groene heuvels vol met schapen en Black Angus koeien. In de bus kregen we al wat informatie over de site en wat we konden verwachten. Zo bleek de site mede gebouwd te zijn door het leger van Nieuw Zeeland (die later een rolletje in de film kregen als orks in het grote leger van Saruman) en is er een hele grote eikenboom vanuit een ander dorpje verplaatst naar hier omdat dat nu eenmaal zo in het boek stond. Toen een paar jaar later de Hobbit opgenomen werd was deze eikenboom echter dood. Ze hebben toen op dezelfde plek een replica neergezet waarvan alle blaadjes er handmatig aan bevestigd zijn. De gids wist later te vertellen dat de producer van de film, Sir Peter Jackson, daarna de kleur van de blaadjes niet mooi vond waarna alle blaadjes met de hand van een ander kleurtje voorzien moesten worden. Het was echt heel bijzonder om nu in het echt in the Shire rond te lopen. Er waren zo’n 39 hobbit holes zoals ze dat noemden en dat was echt een heel leuk gezicht. We hadden Fabiënne verteld dat we kabouter Bim gingen zoeken. Op de creche hebben ze namelijk een tijdje geleden het thema groot en klein behandeld waarin een boekje van kabouter Bim werd voorgelezen. Dit verhaaltje heeft veel indruk gemaakt op Fabiënne. Ze vertelt er nog steeds over. Dat we nu dus bij Kabouter Bim op bezoek gingen was echt een schot in de roos. Ze vond het allemaal prachtig! En ze is weer hartstikke lief geweest.

De site zou geschikt zijn voor kinderwagens dus namen wij de buggy mee ipv de draagzak. De tour duurde 2 uur en dan 14 kilo op je rug is wel een beetje teveel. Jammer alleen dat er her-en-der toch wat trappetjes waren die we moesten nemen. Het ging allemaal wel maar écht kinderwagen-vriendelijk vonden we het niet. Overigens wil Fabiënne alleen maar bij papa hangen en loopt hij al dagen, en dus ook hier, met haar te sjouwen. Had hij net zo goed met de draagzak mee kunnen nemen.

Na een anderhalf uur rondgelopen te hebben op deze site met veel uitleg van een hele leuke vrouwelijke gids kwamen we aan bij The Green Dragon. Het café wat je (natuurlijk) ook in de film terug ziet. Hier konden we kiezen uit 4 verschillende drankjes die exclusief voor Hobbiton gebrouwen/gemaakt zijn. Rogier koos voor een Pale Ale, Fabiënne proefde een alcoholvrij frisdrankje: gingerbeer (wat ze overigens heeeeeel vies vond. Terwijl het eigenlijk heel lekker was) en ik koos een appelcider die ook echt super lekker was. Daarna was het alweer tijd om terug naar de bus te gaan die ons weer terug naar het begin punt bracht.

Na nog een kort rondje door het souvenirwinkeltje zijn we lekker naar de camping gegaan. Lekker slapen en morgen kiwi’s kijken!


