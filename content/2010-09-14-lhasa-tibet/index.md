---
title: Lhasa Tibet
author: rogier
type: post
date: 2010-09-14T20:25:03+02:00
url: /weblog/2010/09/14/lhasa-tibet/
commentFolder: 2010-09-14-lhasa-tibet
categories:
- Vakantie
tags:
- China
- Lhasa
- tempel
- Tibet
resources:
- src: l_320_213_C75A0DA5-9ECF-40C5-8C56-AAD0FF3A04E9.jpeg

---
Vanmorgen moesten we weer vroeg ons bed uit, want we vlogen om 8:15 naar Lhasa in Tibet! In eerste instantie was het verhaal dat de koffers al om 6:15 in de lobby van het hotel klaar moesten staan, zodat deze alvast ingecheckt konden worden op het vliegveld van Chengdu. Aangezien je geen vloeistoffen in je handbagage mee mag nemen en dus ook geen toilettas, moesten we al om 6:15 gedoucht hebben. Zo gezegd zo gedaan, om 6:15 stond mijn koffer beneden en om 6:30 zat ik aan het ontbijt.
Om 7:00 vertrokken we met de bus naar het vliegveld, waar uiteindelijk bleek dat ze onze koffers niet konden inchecken zonder onze paspoorten. Dat was natuurlijk te verwachten! Maar goed, zo gaat het regelmatig in China (volgens onze reisleider), je moet niet verwachten dat ze iets onthouden van de dingen die ze eerder gedaan (zouden moeten) hebben.
Anyway, we zaten al snel in het vliegtuig, wat nog een erg modern vliegtuig bleek te zijn. Het personeel was ook super vriendelijk en de vlucht duurde maar anderhalf uur, dus was zo voorbij. Ik ben dus voor niets 'bang' geweest voor een binnenlandse vlucht.
Eenmaal aangekomen in Lhasa (Tibet!), voelde ik direct dat het een stuk kouder was en dat ik een lichte zeurende hoofdpijn had. Dat laatste komt door het hoogteverschil en iedereen, inclusief de reisleider, bleken daar in meer of mindere mate last van te hebben. Dit is ook niet zo vreemd, want we zijn van ongeveer zeeniveau in een keer naar 3600 meter hoogte gestegen!
Vanaf het vliegveld werden we vervoert naar het centrum van Lhasa, wat ongeveer een uur rijden was. Daar werden we afgezet bij het Tibet Gorka Hotel, een prachtig hotel dat helemaal bij de stijl van het centrum van Tibet past (kleurrijk, met veel houtsnijwerk en een prachtige tuin in de binnenplaats).
Vanuit het hotel zijn we naar een lokaal restaurant gelopen, om noodlesoep en warme Yak-melk als lunch te eten. De soep was erg lekker met een beetje sambal er doorheen, maar de warme melk vond ik geen succes. Nu heb ik dat altijd al met warme melk, maar je moet alles een keer geprobeerd hebben, toch?!


{{< img "l_320_213_C75A0DA5-9ECF-40C5-8C56-AAD0FF3A04E9.jpeg" ""  "" >}}

Vanuit het restaurant hebben we een rondleiding gekregen door het centrum en hebben we zelfs al een belangrijke tempel bezocht: The Jokhang Temple. Deze ruim 25000 vierkante meter grote tempel bevat een aantal prachtige grote boeddhabeelden en heel mooi houtsnijwerk voor al het interieur. Jammer genoeg mochten er binnen geen foto's gemaakt worden, dus je zal zelf maar moeten gaan kijken hoe mooi het daar is! ;-)
Vanuit de tempel zijn we teruggelopen naar het hotel, waar de meeste mensen even een korte power-nap op hun kamer hielden, om het effect van de hoogte een beetje te laten zakken. Dit werkte bij mij ook redelijk goed, waardoor ik mezelf weer een stuk fitter voelde. Om 19:00 zijn we daarna met z'n allen gaat eten bij een restaurant dat gerund wordt door Nederlanders (bekenden van onze reisleider). Daar heb ik een heerlijk Sizzling Yak-steak gegeten en nog even gezellig nagetafeld. Daarna snel terug naar het hotel, want morgen mogen we weer vroeg op, zodat we om 7:30 kunnen vertrekken naar het bekende Potala Palace.
