---
title: Hoover Dam (19-09-2006)
author: rogier
type: post
date: 2006-09-21T06:05:00+02:00
url: /weblog/2006/09/21/hoover-dam-19-09-2006/
commentFolder: 2006-09-21-hoover-dam-19-09-2006
categories:
- Vakantie
tags:
- Amerika
- westkust
resources:
- src: 20060919-Hoover-Dam-725879.jpg
  title: Hoover Dam

---
{{< img "20060919-Hoover-Dam-725879.jpg" ""  "Hoover Dam" >}}Vanmorgen was het dan zover, we moesten vertrekken uit Las Vegas. Het uitchecken ging makkelijk en we konden ons inhouden om niet nog even achter één van de gokautomaten te gaan zitten, dus we waren vrij vroeg op pad. Vandaag hadden we een lange rit voor de boeg, namelijk naar Beatty een plaatsje naast [Death Valley NP](http://www.nps.gov/deva/). Onderweg willen we eerst even stoppen bij de [Hoover Dam](http://www.usbr.gov/lc/hooverdam/) , een van de grootste dammen ter wereld.  
De weg naar de Hoover Dam viel best mee. Vanuit Vegas is het nog geen uurtje rijden. Voordat je de Hoover Dam zelf over mag, moet je echter wel langs een security-checkpoint. Hier was ik even bang dat ze de hele auto gingen doorzoeken, op zoek naar al onze explosieven natuurlijk ;-) , maar na ons even aangekeken te hebben, mochten we al doorrijden. Vlak voor de dam was er een afrit naar een parkeergarage. Vlak voor de ingang zagen we een bordje met $8 staan, dus besloten we eerst maar eens met de auto over de dam heen te rijden. De dam zelf is niet zo heel erg lang, dus we waren snel aan de overkant. Hier bleken we na zo’n 200 meter gratis te kunnen parkeren! Dus dat hebben we natuurlijk even gedaan om daarna een stukje over de dam te kunnen lopen. Als je er eenmaal op staat en over de reling naar beneden kijkt, zie je pas echt hoe hoog die dam werkelijk is! Erg imposant!   
Na dit indrukwekkende uitzicht was het tijd om verder te rijden naar Beatty, want dat zou nog een hele rit zijn. Na ruim 4 uur rijden kwamen we aan in Beatty en al snel hadden we ons Motel 6 gevonden, want erg groot bleek het stadje niet te zijn. Het was zelfs zo klein, dat we nergens een supermarkt konden vinden en er bleek ook maar 1 restaurant te zijn. Nou ja, restaurant is een groot woord, het was eigenlijk een casino met daarin een zaal waarin de bezoekers konden eten. Vlak voor het casino zat nog een snoep/ijs-winkel genaamd Death Vallet Nut & Candy Company. Dit konden we na de lange rit natuurlijk niet overslaan. Binnen bestelden we allebei een bakje met 3 bolletjes ijs. De man achter de balie keek ons een beetje vreemd aan en vroeg of we dat wel zeker wisten?! Waarop wij vroegen hoe groot de bollen dan wel niet waren. Hij verzekerde ons dat hij écht hele grote bollen schepte en niemand eigenlijk ooit 3 bollen bestelde. Daarop besloten wij het dus maar bij 2 bollen te houden en dit bleek ook absoluut het maximum te zijn wat we op konden; ik heb nog nooit zoveel ijs voor mijn geld gehad! En het was nog super lekker ook!  
Na deze overheerlijke snack, zijn we even in onze hotelkamer uit-gaan-buiken. Na 2 uurtjes op bed gelegen te hebben, hadden we wel weer genoeg honger om in het casino te gaan eten. En eerlijk gezegd was het eten best aardig. Nathalie had een salade, gevolgd door een steak-burger. Ik had zelf een grote “Stage Coach”-burger, naar de naam van het casino. Na de maaltijd konden we het toch niet laten om nog even achter de blackjack-automaat te gaan zitten. Gelukkig weten we ons wel goed in te houden en gokken we maar met 5 tot 10 dollarcent tegelijk, dus veel hadden we niet te verliezen. Met mij eerste dollar kwam ik tot $4,90 winst, maar toen ik besloot nog 1 potje te spelen om het bedrag boven de $5 te krijgen, verloor ik natuurlijk alles. Nathalie had nog minder geluk, die verspeelde $3 zonder een noemenswaardige winst te behalen. Kortom, tijd om te stoppen en lekker naar bed te gaan.  

Gereden aantal miles vandaag: 195  
Overnachten in: [Motel 6](http://www.motel6.com/), Beatty.   
Gegeten in: [Stage Coach Hotel Casino](http://underworld.fortunecity.com/genesis/46/stagecoach/main.html)
