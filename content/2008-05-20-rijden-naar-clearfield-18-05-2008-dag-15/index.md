---
title: Rijden naar Clearfield (18-05-2008, dag 15)
author: rogier
type: post
date: 2008-05-20T05:13:00+02:00
url: /weblog/2008/05/20/rijden-naar-clearfield-18-05-2008-dag-15/
commentFolder: 2008-05-20-rijden-naar-clearfield-18-05-2008-dag-15
categories:
- Vakantie
tags:
- Amerika
- Oost-kant
resources:
- src: 20080518-Onderweg-naar-Clearfield-1-724094.jpg
- src: 20080518-Onderweg-naar-Clearfield-2-721523.jpg

---
Rijden, rijden, rijden in een Chevrolet Impala is helemaal geen straf. Het is een ruime auto, die lekker soepel geveerd is en erg vlot in het verkeer meekomt. Zet daarbij dan nog eens de cruise-control aan en je legt zo makkelijk enorme afstanden af over de brede Amerikaanse wegen. Vandaag hebben we dat dan ook maar gedaan (flinke afstand gereden). We willen namelijk graag nog langs de Niagara Falls voordat we naar New York gaan, maar die liggen vanuit Washington gezien toch wel op een flinke afstand. Volgens Tomtom zou het zo’n 8,5 uur rijden zijn als je het in een keer rijdt, maar we weten uit ervaring dat dit soort ritten nooit echt helemaal zonder vertragingen te rijden zijn (file, je wilt onderweg wat eten, even uitrusten, enz). Daarom hebben we besloten om ergens halverwege de route een plaatsje uit te kiezen, waar we dan ’s avonds even wat eten en overnachten en daarna weer fris verder te rijden. Dit plaatsje is Clearfield geworden. De naam vind ik nog steeds erg bekend klinken, volgens mij uit een film vandaan, maar ik zou werkelijk niet weten welke dat is. Iemand suggesties?{{< img "20080518-Onderweg-naar-Clearfield-1-724094.jpg" ""  "" >}}In Clearfield zelf is in ieder geval niets te beleven. Het is echt een stadje wat het voornamelijk moet hebben van de auto’s en vrachtwagens die van de nabij gelegen snelweg afkomen op zoek naar wat eten of een slaapplaats. Vlak bij de snelweg vind je dan ook meerdere restaurants en meerdere motels. Op goed geluk liepen wij naar binnen bij het Super 8 motel en deze had direct voor een mooi bedrag ($56) een kamer met een Queen-bed (2 persoons, ongeveer 160 schat ik zo).  We kregen er ook nog gratis internet en een lekkere douche (badkamer) bij cadeau, dus wij waren helemaal tevreden. {{< img "20080518-Onderweg-naar-Clearfield-2-721523.jpg" ""  "" >}}Voor het avondeten zijn we op de goede gok naar het aan de overkant gelegen “Dutch Pantry Family Restaurant“ gegaan. Dit viel jammer genoeg erg tegen. Het had werkelijk niets met Nederland of Nederlanders te maken, en het eten was echt ronduit slecht. Alles was erg vet, de sla was zo rauw dat je het niet eens aan je vork kon prikken en de drankjes smaakte naar chloor (wat overigens bij veel restaurants zo is, doordat ze waarschijnlijk leidingwater gebruiken voor de ijsklontjes, en in het leidingwater zit hier overdreven veel chloor). Na het hoofdgerecht hebben we dus ook maar direct de rekening gevraagd en zijn we snel bij de Walmart nog een blik Pringles en een bak Ben & Jerry’s (Imagine Whirles Peace) gaan halen om toch nog even wat lekkers gegeten te hebben voordat we gaan slapen.  

Gegeten bij: Dutch Pantry Family Restaurant, Clearfield  
Overnacht in: [Super 8](http://www.super8.com), Clearfield  
Gereden afstand: 254 mijl (409 kilometer)
