---
title: Six Flags America (17-05-2008, dag 14)
author: nathalie
type: post
date: 2008-05-19T02:18:00+02:00
url: /weblog/2008/05/19/six-flags-america-17-05-2008-dag-14/
commentFolder: 2008-05-19-six-flags-america-17-05-2008-dag-14
categories:
- Vakantie
tags:
- Amerika
- Oost-kant
resources:
- src: 20080517-Sixflags-America-Superman-768225.jpg
- src: 20080517-Sixflags-America-Batwing-1-741785.jpg
- src: 20080517-Sixflags-America-Batwing-2-700937.jpg

---
We zitten redelijk ruim in de tijd om donderdag in New York te zijn en eerst nog een tussenstop bij de Niagara Falls te maken. En aangezien het vandaag lekker weer ging worden (zagen we gisteren op de weersvoorspellingen) besloten we vandaag weer een dagje pretpark te doen. Disney World was natuurlijk erg tof, maar voor de heftige achtbanen moet je toch andere parken opzoeken. In de buurt van Washington zit [Six Flags America](http://www.sixflags.com/national/noflash.aspx) (er zitten meerdere parken van Six Flags in Amerika) en daar hebben ze een paar heel leuke thrills.  

Het park ging om 10 uur open en dat was een mooie tijd voor ons om aan de dag te beginnen. Het was alleen nogal een gedoe om aan een kaartje te komen. De vriendelijke kassadame verkocht ons een season pass (6 bezoeken in een jaar tijd)  in plaats van een gewone admission (kaartje voor 1 dag). Ik dacht dat ik eerst flink werd genept, maar het was gewoon dezelfde prijs (!). Maar goed om aan zo’n pass te komen, werden we naar een kantoor doorverwezen, moesten we allerlei gegevens invullen en een pasfoto laten maken. En wij maar blijven zeggen dat we alleen vandaag wilden, dat we op vakantie waren… Het hielp allemaal niets, wij hadden voor deze pass betaald en dan zouden we ‘em krijgen ook. Alleen was het voor hen ook een heel gedoe omdat onze postcode natuurlijk niet klopte als Amerikaanse postcode. Anyhow, we hebben nu 2 Season Passes en als we dus nog een keer een Six Flags park hier tegenkomen, kunnen we er dus zo in.  

In het park was het enorm rustig. We konden direct doorlopen bij de achtbanen die we sowieso wilden doen. We begonnen met Superman – Ride of Steel. Even niet te verwarren met die in [Walibi](http://www.walibi.nl) in Nederland (hij is wel rood-blauw), want deze ging gi-ga hoog (denk aan Goliath in Walibi, maar dan veeeeel hoger). Hij is bijna 200 feet hoog. Omgerekend is dat dus 60 meter!! Ja, dat is best hoog ja ;-)  Wel een prachtig uitzicht over de bossen trouwens. Maar je kan beter niet recht naast je naar beneden kijken. Voor ons zaten twee tieners die echt een ‘been there done that’ houding hadden. Die zaten een beetje te spelen met hun mobieltjes ondertussen, terwijl Rogier en ik dus de beugels goed vasthielden terwijl we meerdere keren een flink eind naar beneden gingen.{{< img "20080517-Sixflags-America-Superman-768225.jpg" ""  "" >}}Daarna zijn we in de meest aparte achtbaan ooit geweest. De Batwing. Wat was hier zo bijzonder aan? Je zat niet in deze karretjes, maar je lag erin! Instappen mocht gelukkig wel zittend en na de nodige veiligheidsmaatregelen werd je dan gekanteld. Op je rug eerst een flink stuk omhoog, daarna een draai zodat je met je gezicht naar beneden keek (ook best hoog ja!) en dan nog loopings, etc. Ik ben niet snel een schijterd, maar ik kon m’n vingers amper nog bewegen toen ik uit de Batwing kwam, zo stevig had ik de steunen vastgehouden. Beiden vonden we dit de heftigste achtbaan van de dag. Wel echt superleuk om een keer ingezeten te hebben. Awesome!{{< img "20080517-Sixflags-America-Batwing-1-741785.jpg" ""  "" >}}Ook de andere achtbanen in het park ([zie website](http://www.sixflags.com/national/noflash.aspx)) hebben we geprobeerd. Houten achtbaans (the Wild One, Roar), eentje die leek op El Condor (Mind Eraser), en een die dan wel weer leek op de superman in Walibi (The Jokers’ Jinx), met zo’n supersnelle start. Eentje was dicht voor onderhoud (Two face-the flip side), maar er bleven er dus nog genoeg over. Ook wat waterattracties. Bij dit park hoort trouwens een waterpark maar die was nog dicht (het park was deze maand weer opengegaan na een winterstop). In de loop van de middag werd het steeds drukker in het park en de wachttijden namen toe. Maar met een zonnetje (verbrand ja) was het wachten wel aangenaam en ’s morgens hadden we in rap tempo al een aantal attracties kunnen doen. Leuke dag, leuk park.{{< img "20080517-Sixflags-America-Batwing-2-700937.jpg" ""  "" >}}  
Gegeten bij: [Chevys Fresh Mex.](http://www.chevys.com/) Gaithersburg (ontzettend lekker Mexicaans eten!)  
Overnacht in: [Motel 6](http://www.motel6.com), Gaithersburg  
Gereden afstand: 92 mile (148 kilometer)
