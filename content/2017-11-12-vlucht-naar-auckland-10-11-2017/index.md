---
title: Vlucht naar Auckland [10-11-2017]
author: rogier
type: post
date: 2017-11-12T06:38:16+01:00
url: /weblog/2017/11/12/vlucht-naar-auckland-10-11-2017/
commentFolder: 2017-11-12-vlucht-naar-auckland-10-11-2017
categories:
- Wereld trip 2017
tags:
- Auckland
- Hong Kong
- Nieuw Zeeland
resources:
- src: 20171109-DSC00406.jpg
  title: Terminal 2 van Hong Kong Airport
  params:
    banner: true
- src: 20171109-DSC00406.jpg
  title: Een van de 2 enorme terminals van Hong Kong Airport
- src: 20171109-DSC00420.jpg
  title: Ons vliegtuig van Air New Zealand naar Auckland komt aangereden bij Hong Kong Airport
- src: 20171110-IMG_6128.jpg
  title: Fabienne vermaakt zich uitstekend met stickers plakken in het vliegtuig.

---
Vandaag was het al weer tijd om Hong Kong te verlaten en door te vliegen naar Nieuw Zeeland. Aangezien we voor ons gevoel nog veel moesten doen onderweg naar het vliegtuig, vertrokken we rond 11:00, terwijl onze vlucht 'pas' om 17:45 zou vertrekken.

Vanaf het hotel werden we met een gratis shuttle vervoerd naar Hong Kong station, zo'n 10 minuten rijden. Angelica had ergens gelezen dat je op dat station al kon inchecken voor je vlucht. Ik had hier geen hoge verwachtingen bij, maar eenmaal binnengestapt bij het station bleek dat ze daar een mini-vertrekhal van Schiphol hadden nagebouwd met lopende banden voor de koffers en losse incheckbalies met personeel voor elke maatschappij (en dat zijn er veel!). Voor deze balies stonden in tegenstelling tot Schiphol geen rijen met wachtende passagiers en we werden dus direct geholpen. Onze koffers werden direct afgevoerd richting het vliegtuig en wij konden dus zonder zware bagage verder reizen. Heerlijk! Dit zouden ze in Nederland ook moeten doen op bijvoorbeeld Rotterdam Centraal.

{{< img "20171109-DSC00406.jpg" ""  "Een van de 2 enorme terminals van Hong Kong Airport" >}}

Vanaf Hong Kong station ga je met een Airport Express trein (hoge snelheidstrein) door naar het vliegveld dat net buiten Hong Kong ligt (vergelijkbare afstand als Rotterdam-Schiphol). Eenmaal daar aangekomen zijn we eerst op zoek gegaan naar de Lost and Found afdeling, om onze verloren en gelukkig weer teruggevonden iPad op te halen. Na de overweldigende plattegrond van de luchthaven bestudeerd te hebben, hadden we de Lost and Found gevonden in Terminal 1 op de 5e etage. Dit was natuurlijk het verst weg vanaf het punt waar wij de Terminal binnenkwamen. Na een wandeling van zeker 10 minuten meldden wij ons, blij dat we het gevonden hadden, bij de receptioniste. Die vertelde ons echter direct dat die locatie niet de plek was waar de spullen werden bewaard, maar dat ze daar alleen mensen te woord stonden. Wij moesten dus naar Terminal 2 op de 7e etage, compleet aan de andere kant van de luchthaven, om de iPad op te halen. We waren ondertussen erg blij dat we de zware koffers al in hadden kunnen leveren! Eenmaal aan de andere kant aangekomen kregen we na het invullen van een formuliertje snel onze iPad terug. Wat een opluchting!

Na wat gegeten te hebben in Terminal 2 en de kaartjes ingeleverd te hebben van de Airport Express (om de borg terug te krijgen; jammer genoeg contant in Hong Kong dollars), zijn we weer naar Terminal 1 gelopen om nu door de douane naar de gate te lopen. Uiteraard bleek onze gate bijna achterin de terminal te zitten, dus via de vele lopende banden zijn we op ons gemak daar naartoe gegaan. Daar aangekomen hadden we nog bijna een uur de tijd. om op ons gemak een sanitaire stop te maken, het vliegtuig te fotograferen terwijl het aan kwam rijden bij de terminal en andere vliegtuigen te zien opstijgen. Alles leek voorspoedig te gaan toen het inchecken 10 minuten eerder dan verwacht begon, totdat we als een van de eersten in de slurf stonden en moesten wachten met boarden. Het duurde even voordat ze konden vertellen waarom we moesten wachten, maar er bleek een extra technische controle nodig te zijn vanwege een lampje dat bleef branden. Hierdoor hebben we bijna een half uur in de gate staan wachten. Genoeg om even wat woorden te wisselen met een Chinees stel met 2 kleine kinderen, waarvan er een Hiddaa bleek te heten (bijna hetzelfde als ons neefje Hidde).

{{< img "20171109-DSC00420.jpg" ""  "Ons vliegtuig van Air New Zealand naar Auckland komt aangereden bij Hong Kong Airport" >}}

Toen we eenmaal mochten boarden verliep alles voorspoedig en vertrokken we een half uurtje later dan gepland. In de lucht ging alles weer bijzonder goed. We hadden weer een hele lieve stewardess die Fabienne 'so cute' vond, waardoor ze elke keer een extra broodje en drankje kreeg als ze langskwam. Fabienne is de hele vlucht (10 uur vliegen) wakker gebleven en heeft rustig zitten kleuren en tv/ipad gekeken. Toen we bezig waren met het dalen, viel ze pas in slaap. Hierdoor heeft ze niets mee gekregen van het vliegveld van Auckland en de douane, waar een hoop controles werden uitgevoerd (zelfs met honden), maar waar het verder opvallend rustig was.

{{< img "20171110-IMG_6128.jpg" ""  "Fabienne vermaakt zich uitstekend met stickers plakken in het vliegtuig." >}}

In het tax-free gedeelte konden we al een [travellers-sim-kaartje van Vodafone Nieuw Zeeland](https://www.vodafone.co.nz/travel-sim/) kopen, zodat we onderweg ook Google Maps, [CamperMate](https://www.campermate.co.nz) en WhatsApp kunnen gebruiken. Na het tax-free gedeelte stonden we direct in de aankomsthal en 20 meter verderop stopten al de [SkyBus](https://www.skybus.co.nz/) (soort interliner) naar het centrum van Auckland. Bij de halte werden we nog even vriendelijk geholpen door een medewerker van de SkyBus met uitleg over de halte die we nodig hadden en het inladen van onze koffers. Aangezien we online al kaartjes hadden gekocht, verliep ook dit zeer voorspoedig. Fabienne werd ondertussen weer wakker en zag onderweg allemaal 'trakketorre' (oftewel graafmachines) die aan de wegen rondom het vliegveld bezig waren.

Binnen een half uurtje stonden we midden in de stad en was het nog maar een paar honderd meter lopen naar ons hotel, het [Waldorf Celestion Apartment Hotel](http://www.booking.com/hotel/nz/celestion-waldorf-apartments.html?aid=1417876&no_rooms=1&group_adults=1). We hadden expres voor een appartement gekozen, zodat we zelf voor ons ontbijt/eten kunnen zorgen en ook een aparte slaapkamer voor Fabienne hebben. Het appartement is duidelijk niet meer het nieuwste, maar alles functioneert en het is heel gunstig gelegen bij de haven en het centrum. Ook zit er heel dichtbij een grote [Countdown](https://www.countdown.co.nz/) supermarkt, welke 24/7 open blijkt te zijn. Terwijl Angelica een power-nap deed, hebben Fabienne en ik hier wat eerste boodschappen gehaald (zoals brood, broodbeleg, drinken en wat fruit). De medewerker van de slager zag Fabienne zo duidelijk wijzen naar de ballonnen die ze daar achter de balie hadden hangen als versiering dat hij ons special achterna kwam lopen om Fabienne een ballon te geven. Fabienne's dag kon niet meer stuk! :-)

Rond 5 uur in de middag (Nieuw Zeeland tijd) ging bij ons allemaal 'het lichtje' uit en zijn we dus maar naar bed gegaan. Morgen maar eens verder kijken in deze relaxte stad.
