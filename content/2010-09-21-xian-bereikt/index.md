---
title: Xi'an bereikt
author: rogier
type: post
date: 2010-09-21T16:46:40+02:00
url: /weblog/2010/09/21/xian-bereikt/
commentFolder: 2010-09-21-xian-bereikt
categories:
- Vakantie
tags:
- China
- trein
- Xi'an
resources:
- src: l_500_375_4B21339A-B0FB-429C-B6B6-9B2760E94A0F.jpeg
  title: Yellow river

---
Na bijna 8 uur geslapen te hebben in de trein (ik was rond 7:15 wakker), was de trein vanmorgen ruim op de helft van de route naar Xi'an. Het verbaasde me eigenlijk hoe goed ik in het toch wel smalle bed had geslapen. Jammer alleen dat er niet echt een normaal ontbijt in zat, de voorraad bij iedereen bestond wederom uit allerlei snacks (zoals koekjes, chips enz).


{{< img "l_500_375_4B21339A-B0FB-429C-B6B6-9B2760E94A0F.jpeg" ""  "Yellow river" >}}

Het landschap was ondertussen wel iets veranderd. De bergen zijn minder hoog, de omgeving is wat bosrijker en er stromen wat grotere rivieren (niet alleen maar bergbeekjes). Maar voor de rest is het wel allemaal hetzelfde: kleine dorpjes, af en toe een grote stad, afgewisseld met industriegebieden en akkerbouw. Wat dat betreft merkte ik aan mezelf dat ik het ondertussen wel gezien had. Na ruim 24 uur in de trein gezeten en geslapen te hebben, is het op de een of andere manier niet meer zo interessant wat er buiten voorbij komt. De treinreis duurde voor het mooie dus iets te lang. Gelukkig kwamen we netjes op tijd aan in Xi'an (rond 20:15).

Op het treinstation van Xi'an merkte je direct dat je in China was en niet meer in Tibet. Alles was een stuk drukker en gehaaster. Zelfs om 20:30 stonden er gewoon lange files in het drukke stadsverkeer! Ook merkte ik goed dat het een stuk warmer was (25+) dan in Tibet, zeker zo in de avond. Gelukkig stond onze nieuwe Chinese gids (Qew, wij noemden hem Sjoerd) ons al netjes op het perron op te wachten en konden we de koffers vlak naast het station al in een klein vrachtwagentje gooien. Zelf moesten we nog even een paar minuten wandelen naar de plek waar onze bus geparkeerd stond. Deze vertrok daarna ook direct naar het hotel, dus alles ging eigenlijk vrij voorspoedig. 

Het hotel heet Le Garden Hotel en ziet er van buiten en van binnen erg netjes uit. Ik heb weer een tweepersoons kamer voor mezelf alleen. Omdat de meeste mensen niet echt een volwaardig diner in de trein hadden gegeten, ontstond in de bus naar het hotel het idee om pizza's te bestellen en deze op de hotelkamer van onze reisleider te laten bezorgen. Dit lukte zowaar ook nog! Om 23:00 (de pizza's kwamen pas 1,5 uur nadat we ze bestelt hadden) zaten we met zijn allen nog even te genieten van een simpele maar goed vullende pizza (Hawaï, meat lover, iets met broccoli en een spicy chicken). Hierna ging bijna iedereen direct naar bed, zodat we morgen weer fit genoeg zijn voor een bezoek aan het Terra-Cotta leger.
