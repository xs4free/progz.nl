---
title: Wellington dag 2 [26-11-2017]
author: rogier
type: post
date: 2017-12-01T08:00:24+01:00
url: /weblog/2017/12/01/wellington-dag-2/
commentFolder: 2017-12-01-wellington-dag-2
categories:
- Wereld trip 2017
tags:
- Nieuw Zeeland
resources:
- src: 20171126-DSC01670.jpg
  title: Parlementsgebouw Wellington
  params:
    banner: true
- src: 20171126-IMG_7025.jpg
  title: Beehive Wellington
  params:
    imagegallery: true
- src: 20171126-DSC01670.jpg
  title: Parlementsgebouw Wellington
  params:
    imagegallery: true
- src: 20171126-IMG_6993.jpg
  title: A very Welly christmas
  params:
    imagegallery: true
- src: 20171126-DSC01641.jpg
  title: A Very Welly Christmas
  params:
    imagegallery: true
- src: 20171126-DSC01655.jpg
  title: Sneeuwballen gooien in Wellington
  params:
    imagegallery: true
- src: 20171126-DSC01683.jpg
  title: Fabienne in Wellington
  params:
    imagegallery: true

---
Nog een dag in Wellington en dan gaan we met de ferry naar het zuider-eiland. Aangezien het vandaag zondag is, zijn we een beetje nieuwsgierig hoeveel er open is in Wellington. Op de goede gok rijden we naar de stad. Op onze ‘vaste parkeerplaats’ (het terrein naast het Te Papa museum waar we gisteren stonden), blijkt vandaag een markt te zijn en daarom kunnen we daar dus niet parkeren. Op de goede gok in Google Maps een andere parkeerplaats uitgekozen. Deze bleek midden in de stad te zitten en zelfs officieel als overnachtingsplaats voor campers gebruikt te mogen worden. Ze hadden zelfs stroomaansluitingen voor de campers. Daar was de prijs voor een dagkaartje dan ook wel naar, maar we stonden redelijk ruim (voor een plek midden in de stad) en konden vanaf hier goed lopend het centrum in.

Eenmaal in het centrum aangekomen, bleek dat er een soort kerstmarkt was georganiseerd door de winkeliers en de stad met de leuke naam “a very Welly Christmas”. De grootste straat in Wellington was hierdoor afgezet voor verkeer en overal was entertainment. Zo liepen er clowns rond, wandelende kerstbomen, was er een heus circus, stond er een ijsschaatsbaan, kon je in een opblaaskoepel sneeuwballen gooien en waren er meerdere podia met muziek. Heel gek gevoel om bij ruim 25 graden kerstliedjes te horen en (opblaas) sneeuwpoppen te zien! ?

We zijn een paar winkels ingelopen en hebben vooral ook bij de podia staan luisteren naar de muziek. Fabienne vond dit helemaal geweldig; hoe harder de muziek, hoe meer zij begon te dansen en klappen! ?

Aan het einde van deze straat kwamen we uit bij het parlementsgebouw van Nieuw Zeeland, ook we de Beehive genoemd. Als je de foto hieronder bekijkt, dan snap je wel waarom de Kiwi’s hem zo noemen.

Volgens Google Maps zou recht achter het parlementsgebouw een “kabelbaanstation” zijn. Nu had ik gelezen in de Lonely Planet dat dit een leuk rit met een oud kabelbaantreintje omhoog zou zijn, dus wij dachten daar even naartoe te lopen. Dit bleek echter een steile heuvel op te zijn. Toen we eenmaal bij het punt aangekomen waren, bleek Google Maps dit toch een beetje verkeerd te noemen, want het enige wat we konden vinden was een normale bushalte! Toen we later terug liepen door de winkelstraat, zagen we toeristenbordjes waarop de kabelbaantrein stond aangegeven (absoluut niet in de buurt waar Google Maps ons naartoe had gestuurd!).

Maar goed, we hebben ons vandaag lekker vermaakt in Wellington en hebben een paar leuke kerstballen gekocht voor in de kerstboom thuis. Het is ondertussen onze vaste traditie om uit elk land waar we zijn een kerstbal mee te nemen als aandenken.

Morgen mogen we er weer vroeg uit, want we moeten om 8:00 ’s-ochtends bij de kade van de ferry richting het zuider-eiland staan.


