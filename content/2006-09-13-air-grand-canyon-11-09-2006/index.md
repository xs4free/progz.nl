---
title: Air Grand Canyon (11-09-2006)
author: rogier
type: post
date: 2006-09-13T02:30:00+02:00
url: /weblog/2006/09/13/air-grand-canyon-11-09-2006/
commentFolder: 2006-09-13-air-grand-canyon-11-09-2006
categories:
- Vakantie
tags:
- Amerika
- westkust
resources:
- src: 20060911-Air-Grand-Canyon-734478.jpg
  title: Air Grand Canyon
- src: 20060911-Colorado-River-709889.jpg
  title: Colorado River

---
{{< img "20060911-Air-Grand-Canyon-734478.jpg" ""  "Air Grand Canyon" >}}Wel toepasselijk hè? Het is 11 september en wij besluiten een stukje te gaan vliegen! Boven de Grand Canyon wel te verstaan. We zitten nu namelijk in Flagstaff en dat doen we alleen maar omdat dit dicht bij de Grand Canyon ligt. Vanmorgen zijn we dus na het ontbijt richting de Grand Canyon gereden. Op zich best nog een stevig stukje rijden (1,5 uur), maar dat is voor Amerikaanse begrippen dichtbij. De weg naar het park toe is al een hele beleving. Je gaat bergje op en af en op elke top heb je al een prachtig weids uitzicht! Deze omgeving ziet er heel anders uit dan Joshua Tree NP waar we eergisteren doorheen gereden zijn; hier zie je namelijk overal nog bomen in tegenstelling tot de cactussen in Joshua Tree. Vlak voor de ingang van het park zien we afslag naar het vliegveld. Op weg naar het vliegveldje zien we al enkele helikopters overvliegen en ook enkele vliegtuigjes. Er blijken flink wat verschillende maatschappijen te zijn die rondvluchten verzorgen, maar wij hadden via folders van te voren al gekozen voor [Air Grand Canyon](http://www.airgrandcanyon.com). Bij de ingang van het vliegveld krijgen we van een Amerikaan nog een kortingscoupon voor onze maatschappij, waardoor we tot onze verbazing al binnen een uur  de lucht in mogen voor $240. Nu hoor ik jullie denken, wat een hoop geld, maar ik kan je vertellen dat het elke cent waard is! We gingen met 3 andere passagiers en natuurlijk nog een piloot in een klein vliegtuigje de lucht in. Tijdens de vlucht vertelde de piloot precies wat we allemaal konden zien.  Echt heel indrukwekkend!   
{{< img "20060911-Colorado-River-709889.jpg" ""  "Colorado River" >}}Ik kan het eigenlijk nergens mee vergelijken. Het is gewoon een gigantische uitgestrekte vlakte met een enorme kloof erin (1600 meter diep!). En in die kloof zie je allerlei verschillende soorten gekleurde gesteente tot enkele miljoenen jaren oud. En dan helemaal onderin de kloof de Colorado River (‘rode rivier’ in het Spaans), die deze kloof uitgeslepen zou hebben. Wat mij betreft met recht een wereldwonder!  
Eenmaal terug op het vliegveld bleek jammer genoeg dat ik niet zo best tegen het laatste turbulente stuk van de vlucht had gekund als ik zelf dacht, want ik voelde me een beetje wagenziek. Nathalie bleek de hele ochtend al een beetje hoofdpijn te hebben en dat was door de vlucht ook al niet beter geworden. Daarop besloten we dus dat we voor vandaag genoeg gedaan hadden (het was inmiddels ook al 14:00 geweest) en daarom zijn we teruggereden naar een plaatsje wat we op de heenweg tegen waren gekomen: Williams. Voor de [Econo Lodge](http://www.econolodge.com) daar hadden we een kortingscoupon, dus hier hebben we ingecheckt en samen de rest van de middag en avond op bed achter de tv doorgebracht.  

Gereden aantal miles vandaag: 125  
Overnachten in: [Econo Lodge](http://www.econolodge.com), Williams.  
Gegeten bij:  [Subway](http://www.subway.com). Even een simpel broodje om onze arme magen niet verder van streek te brengen.
