---
title: Vlucht naar Hong Kong
author: rogier
type: post
date: 2017-11-08T15:08:59+01:00
url: /weblog/2017/11/08/vlucht-naar-hong-kong/
commentFolder: 2017-11-08-vlucht-naar-hong-kong
categories:
- Wereld trip 2017
tags:
- Hong Kong
resources:
- src: img_5986.jpg
  title: Vliegtuig naar Hong Kong
  params:
    banner: true
- src: IMG-5969-resized.jpg
  title: Vliegtuigen spotten op Schiphol
- src: img_5986.jpg
  title: Ons vliegtuig naar Hong Kong
- src: img_6029.jpg
  title: Uitzicht vanuit onze hotelkamer op de 29e etage!
- src: IMG-6055-resized.jpg
  title: Roltrappen naast de straat om van ons hotel naar High Street te komen.

---
Vandaag was het dan eindelijk zo ver, we gaan het eerste deel van onze vliegreis maken. Nog even snel de laatste spullen in koffer en deze voor de zekerheid ook maar even gewogen met [een speciale kofferweegschaal](https://www.aliexpress.com/item/Portable-40kg-10g-88Lb-Digital-Electronic-LCD-Display-Travel-Luggage-Suitcase-Bag-Hanging-Scale/32805007620.html) (uit China). Dat bleek geen overbodige luxe, want een van de 3 koffers was te zwaar (24 kg) en de andere had gelukkig nog redelijk wat speling (18 kg).

{{< img "IMG-5969-resized.jpg" ""  "Vliegtuigen spotten op Schiphol" >}}

Voor het vervoer naar Schiphol had mijn schoonvader aangeboden om ons te brengen en te halen. Hier hebben wij dankbaar gebruik van gemaakt, waardoor wij ruim 3 uur voor het moment van boarding als Schiphol binnen liepen. De douane was wat gewijzigd sinds ik/wij voor het laatst hadden gevlogen, na de koffers ingeleverd te hebben moesten we een etage omhoog om daar gescand en gefouilleerd te worden. Zelfs Fabienne werd even gecontroleerd op 'verborgen snoepjes' zoals de medewerkster het zo leuk bracht. Fabienne vond het allemaal best, die was veel te veel onder de indruk van alle mensen, machines en vliegtuigen die ze op een heenweg al voorbij had zien vliegen.

{{< img "img_5986.jpg" ""  "Ons vliegtuig naar Hong Kong" >}}

Het boarden verliep redelijk vlekkeloos en al snel zaten we op onze van te voren gereserveerde plaatsen. Fabienne vond het spannend zei ze zelf, maar ze zat vol aandacht te kijken wat er om haar heen gebeurde, zowel buiten als binnen in het vliegtuig. Op de rij voor ons kwam een gezin zitten met een klein jongetje van zo'n 1,5 (schatte wij). Ze spraken geen Engels, maar Fabienne en hij hadden aan gebaren en elkaars hand aanraken tussen de stoel door genoeg om weer een kwartiertje afgeleid te zijn.
De KLM had zelf gelukkig ook aan de nodige afleiding gedacht voor kinderen, zo kreeg Fabienne vlak nadat we zaten een kids-pakketje, met daarin een kleine kleurplaat een paar potloden en een stukje geschiedenis over vliegtuigen en de KLM. Fabienne begon meteen driftig te kleuren, want het vliegtuig moest natuurlijk blauw worden, net als het vliegtuig waar wij in waren gestapt. Verder bleken op het entertainmentsysteem ook nog een paar (korte) Dikkie Dik-filmpjes te staan, wat eigenlijk animaties waren van de verhaaltje die we de afgelopen maanden al zo vaak met haar lezen. Die filmpjes vond ze dan ook helemaal geweldig!
Zelf heb ik eigenlijk geen enkele film gekeken. In het verleden keek ik makkelijk 3 a 4 films op een vlucht, maar nu met mijn dochtertje ernaast, kwam het er niet van.
De vlucht ging verder helemaal goed. We kwamen netjes op tijd aan in Hong Kong: omstreeks 11:30 lokale tijd, na 10 uur en 45 minuten vliegen vanuit Amsterdam. Ook de douane ging vlot en de koffers hadden we ook binnen een iets meer dan een kwartier te pakken.

Vanaf het vliegveld zijn we met de Airport Express van MTR naar Hong Kong Station gereden. Deze express-trein trekt zo hard op en remt ook zo hard af dat de wandelwagen van Fabienne gewoon door de trein begon te rollen bij het optrekken! Nu werkte ook niet mee dat ik vergeten was de wielen op de rem te zetten, maar het was desondanks een erg rappe versnelling waarmee ze vanaf elk station vertrokken. Binnen 25 minuten waren we met die trein bij Hong Kong Station, waar we onze vooraf gekochte Airport Express passen pas op konden halen (Chinese logica?!). Vanaf dat station reden weer kleine shuttle busjes naar de verschillende hotellen in de stad, waaronder ons [Island Pacific hotel](http://www.booking.com/hotel/hk/islandpacific.html?aid=1417876&no_rooms=1&group_adults=2&room1=A%2CA).

{{< img "img_6029.jpg" ""  "Uitzicht vanuit onze hotelkamer op de 29e etage!" >}}

Het hotel ligt super dicht langs de haven die uitkijkt op het grootste deel van het centrum van Hong Kong. Wij hadden gevraagd om een kamer met een view op de harbor en liefst zo hoog mogelijk, nou dat hebben we geweten: ze hebben ons een kamer gegeven op de 29e verdieping! (de hoogste etage die ze hebben). We kijken inderdaad prachtig over de haven heen en 's-avonds ziet het er met alle lichtjes nog net iets leuker uit. Enige nadeel is wel dat er vandaag in ieder geval de hele dag smog boven het water en de stad hing, waardoor alle foto's helaas een beetje 'mistig' blijven.

Toen alle koffers netjes gratis boven waren bezorgd en we even de tijd namen om ze uit te pakken, kwamen we tot de ontdekking dat we de iPad kwijt waren. Deze hadden we in het vliegtuig nog aan Fabienne gegeven om wat filmpjes op te kijken, maar geen van ons beiden kon zich herinneren dat we hem daarna weer in een tas terug hebben gedaan! Waarschijnlijk ligt hij dus nog ergens op de grond van het vliegtuig en is hij nu ondertussen hopelijk door de schoonmakers afgegeven bij de [Lost and Found van het vliegveld](https://www.hongkongairport.com/eng/passenger/arrival/t1/airport-services-facilities/lost-and-found.html) dat is volgens de KLM in ieder geval de gebruikelijke procedure. Aangezien we toch vrijdag al weer vertrekken richting Nieuw Zeeland, gaan we maar wat eerder naar het vliegveld om te kijken of we onze iPad terug kunnen krijgen!

{{< img "IMG-6055-resized.jpg" ""  "Roltrappen naast de straat om van ons hotel naar High Street te komen." >}}

Om de dag toch nog een beetje goed af te sluiten en ons bio-ritme een beetje de goede kant op te duwen, zijn we als afsluiter vandaag gaan eten bij [Ollie's restaurant](http://www.casteloconcepts.com/our-venues/ollies-high-street-restaurant). Niet het goedkoopste restaurant in de omgeving, maar wat ons betreft zijn de Baby Lamb Fillets In Filo Pasty en de Ollies Rosedale Beef Burger echt aanraders!

Nu even lekker naar bed en morgen even kijken of we genoeg energie hebben om iets van Hong Kong te gaan bezichtigen.
