---
title: San Francisco deel 1 (23-09-2006)
author: rogier
type: post
date: 2006-09-26T06:26:00+02:00
url: /weblog/2006/09/26/san-francisco-deel-1-23-09-2006/
commentFolder: 2006-09-26-san-francisco-deel-1-23-09-2006
categories:
- Vakantie
tags:
- Amerika
- westkust
resources:
- src: 20060923-SF-Straatartiesten-706170.jpg
  title: San Francisco - Straatartiesten

---
{{< img "20060923-SF-Straatartiesten-706170.jpg" ""  "San Francisco - Straatartiesten" >}}Vanochtend hebben we eerst maar eens bedacht waar we vanavond gaan overnachten. Gelukkig hadden we in de Best Western een wireless-internetverbinding, dus konden we op internet zoeken naar beschikbare kamers zonder alle motels daadwerkelijk af te moeten rijden of op te bellen. Het motel dat de meest gunstige prijs/locatie verhouding had, was [Days Inn](http://www.daysinn.com) in San Bruno, een buitenwijk van San Francisco. We besloten er niet direct ’s morgens heen te rijden maar eerst San Francisco in te gaan, aangezien je meestal pas vanaf 2 uur ‘s middags in kan checken. We hebben wel alvast even via internet een reservering geplaatst, zodat we ’s avonds niet weer met lege handen staan.  
Op de meeste websites en in de meeste reisverslagen wordt het afgeraden om met je eigen auto San Francisco in te rijden, aangezien het een drama zou zijn met parkeren. Wij hadden echter gisteravond al even gekeken naar het openbaar vervoer (de [BART](http://www.bart.gov) en de [Muni](http://www.sfmuni.com/)) en wij vonden dat eerlijk gezegd een groter drama. Vanaf het vliegveld zou het of $10 per persoon (enkele reis) worden en dan een uur reizen of $5 pp en dan ruim 1,5 uur reizen. Met de auto is het net een kwartiertje en zou je maximaal $30 dollar voor een hele dag parkeren betalen! Wij gingen dus met de auto en vonden recht tegenover Pier 39 een parkeergarage.   
Pier 39 is de vertreklocatie van de boot naar [Alcatraz](http://www.nps.gov/alcatraz/), de bekendste gevangenis ter wereld. In de vele reisverslagen hadden we al gelezen dat het slim is om vooraf een kaartje te kopen, en dat bleek ook absoluut nodig. De eerst volgende plaats op de boot was pas de volgende dag om 12:45. Vandaag zouden we ons dus anders moeten vermaken. We besloten eerst maar eens een stukje rond te lopen over [Fisherman’s Wharf](http://www.fishermanswharf.org/), het gebied rond alle pieren. Eigenlijk is dit stuk een beetje vergelijkbaar met de het gebied rond de pier in Scheveningen; erg veel toeristen, veel winkeltjes, straatartiesten en heel veel restaurants. Leuk om een keer gezien te hebben, maar geen plaats waar wij de hele dag rond willen blijven hangen. We besluiten dus een stukje richting de [Golden Gate Bridge](http://nl.wikipedia.org/wiki/San_Francisco) te gaan wandelen. Na langs een leuk strandje gekomen te zijn, moeten we over een flinke heuvel lopen om de Golden Gate niet uit het zicht  te verliezen. Bovenop de heuvel hebben we een mooi uitzicht op de brug. Aan de andere kant van de heuvel blijkt [Fort Mason](http://www.fortmason.org/) te liggen en onze ogen vallen op een bordje bij de ingang: “Unlimited parking $8”. Dat is een stuk goedkoper dan de $6 per uur, waar we nu staan, dus wij weten waar we voortaan parkeren. Vanaf Fort Mason was het nog te ver lopen om bij de Golden Gate te komen, dus we besloten terug te gaan naar de garage.  
Vanuit de garage zijn we naar het Golden Gate-park gereden waar we even lekker rond gelopen hebben. Vandaaruit zijn we naar Union Square gereden, een groot winkelgebied in het centrum van San Francisco. De garage onder het hartje van Union Square bleek een stukje vriendelijker voor de portemonnee. Na een stukje rond gelopen te hebben (heuvel op, heuvel af!) vonden we het wel tijd voor wat te eten. In eerste instantie konden we niet zoveel restaurants ontdekken, maar na een kwartiertje rondgelopen te hebben, zagen we toch een klein Italiaans restaurant zitten genaamd Segafredo. Aan de voorkant werd voornamelijk koffie en gebak verkocht, maar achterin bleek je ook nog best ruim te kunnen zitten. Hier hebben we allebei heerlijk genoten van een pizza, waarna we het tijd vonden om naar ons nieuwe hotel te rijden en daar in te checken. Binnen 30 minuten stonden we voor de deur van ons nieuwe hotel en nog sneller waren we ingecheckt. Met ongeveer dezelfde snelheid  sliepen wij, want wandelen in San Francisco kun je het best vergelijken met bergbeklimmen! ;-)  

Gereden aantal miles vandaag: 49  
Overnachten in: [Days Inn](http://www.daysinn.com), San Bruno.  
Gegeten bij: de [Segafredo](http://www.yelp.com/biz/aqbpgOI2u6xVAglGqzPpzQ).
