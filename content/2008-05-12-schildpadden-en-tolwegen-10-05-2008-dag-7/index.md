---
title: Schildpadden en tolwegen (10-05-2008, dag 7)
author: rogier
type: post
date: 2008-05-12T03:24:00+02:00
url: /weblog/2008/05/12/schildpadden-en-tolwegen-10-05-2008-dag-7/
commentFolder: 2008-05-12-schildpadden-en-tolwegen-10-05-2008-dag-7
categories:
- Vakantie
tags:
- Amerika
- Oost-kant
resources:
- src: 20080510-Leatherback-Schildpad-749218.jpg
  title: Leatherback schildpad
- src: 20080510-Loggerhead-Schildpad-779911.jpg
  title: Loggerhead schildpad

---
Vandaag stond eigenlijk grotendeels in het teken van autorijden. We zijn vertrokken uit Vero Beach en hadden als eindbestemming Miami bedacht. Of liever gezegd, iets in de buurt van Miami, want we willen morgen een bezoek gaan brengen aan de Everglades (een soort groot moeras-achtig gebied ten westen van Miami). Met behulp van onze hotelkortingsbonnenboekjes (leuk scrabble woord!) kwamen we uit bij de stad Florida City (vlak naast de ingang  van de Everglades). Om daar te komen moesten we echter een flink stuk rijden en omdat alleen maar rijden ook zo saai is, besloten we nog een extra tussenstop in te lassen.{{< img "20080510-Leatherback-Schildpad-749218.jpg" ""  "Leatherback schildpad" >}}Deze extra tussenstop werd [Loggerhead Marinelife Center](http://www.marinelife.org) in Juno Beach, een opvang voor gewonde schildpadden (het Pieterburen voor schildpadden). De naam Loggerhead is afkomstig van een bepaald soort schildpad die heel veel voorkomt in de omgeving van Florida. Van deze soort hadden ze er dan natuurlijk ook een paar in de opvang zitten. De opvang bestond (voor toeristen in ieder geval) uit 6 bassins waarin 1 schildpad rond kon zwemmen en een informatiecentrum. De bassins stonden buiten, onder een afdakje en waren niet al te groot. Vooral de grootste soort schildpad (de Leatherback) kon niet meer echt vrijuit rondzwemmen. Maar daarentegen werd er natuurlijk wel heel goed voor hem gezorgd en worden de schildpadden weer vrijgelaten zodra ze op volle sterkte zijn. Bij het zien van die grote schildpadden, moest ik direct weer terugdenken aan mijn bezoek aan Hawaï, waar ik tussen deze leatherbacks in de zee heb kunnen zwemmen! Het blijven hele mooie beesten om te zien.{{< img "20080510-Loggerhead-Schildpad-779911.jpg" ""  "Loggerhead schildpad" >}} Vanuit Juno Beach zijn we daarna, met een korte tussenstop bij de Subway voor de lunch, doorgereden naar Florida City. Onderweg kwamen we een nieuw verschijnsel tegen, wat we nog niet eerder in Amerika meegemaakt hadden: tolwegen. Nu zijn we vorig jaar nog over de Franse tolwegen gereden, en daar trek je een kaartje waar je de tolweg opkomt en betaal je bij de afslag waar je er vanaf gaat. Dit concept hebben ze in Amerika echter nog niet ontdekt. Hier moet je vooraf voor een bepaald stuk betalen. Op zich geen probleem, alleen kun je dus niet voor het hele stuk in een keer betalen, maar alleen maar tot het volgende tolpoortje. Gevolg is dus dat we op het stuk naar Florida City, 35 mijl aan tolweg hebben gereden en daarvoor 7 keer (!) een losse dollar hebben moeten betalen (en dus hebben moeten stoppen bij een tolpoortje). Erg omslachtig en je moet ook maar net zoveel klein geld bij je hebben. Voor Amerikaanse standaarden vonden wij dit dus nog erg onderontwikkeld.  
Maar goed, ondanks de vele stoppen, reden de tolwegen wel lekker door en waren we dus halverwege de middag al in Florida City. Na ingecheckt te hebben bij ons motel, zijn we daarom nog maar even naar het visitor center van de Everglades gereden, om alvast wat informatie over het park te verzamelen. Uit de informatie die we daar gehoord en gelezen hebben, hebben we besloten om ’s morgens een boottocht door de Everglades te gaan maken en daarna nog een paar korte wandelroutes te gaan doen. Hopelijk zien we dan in ieder geval ergens de Amerikaanse Crocodile, die daar schijnt te leven.  

Gegeten bij: [Denny’s](http://www.dennys.com)  
Overnacht in: [Budget Host Inn](http://www.budgethost.com), Florida City  
Gereden afstand: 214 mijl (350 kilometer)
