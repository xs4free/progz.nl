---
title: Brisbane dag 2 (18-11-2007)
author: nathalie
type: post
date: 2007-11-20T13:34:00+01:00
url: /weblog/2007/11/20/brisbane-dag-2-18-11-2007/
commentFolder: 2007-11-20-brisbane-dag-2-18-11-2007
categories:
- Vakantie
tags:
- Australie
resources:
- src: Dag12-Lone-Pine-Lizzard-734494.jpg
  title: Lizzard
- src: Dag12-Lone-Pine-Kangaroos-735324.jpg
  title: Kangoeroes in Lone Pine Park
- src: Dag12-Dreamworld-Motocoaster-701767.jpg
  title: MotoCoaster in Dreamland
- src: Dag12-Dreamworld-Tower-of-Terror-795211.jpg
  title: Tower of Terror

---
Goodmorning Brisbane... 8 uur ’s morgens en ik zorg er voor dat het brandalarm af gaat in onze motelkamer... Ik snap er niets van; als er op een broodtoaster 7 standen zijn en ik zet ‘em op 4, dan verwacht ik niet dat ie gaat roken en onze boterhammen er zwart uitkomen. Leuk geprobeerd om 8 uur ’s morgens. We waren er weer eens vroeg uit, want we hebben veel te doen.  

We begonnen in het dierenpark [Lone Pine Koala Sanctuary](http://www.koala.net), waarvan je moet weten waar ie zit, want wegwijsborden kwamen we niet tegen. Ineens waren we er. Eerder hadden we al koala’s in een park gezien, maar we wilden natuurlijk ook wel eens kangoeroes zien. Want zoals zo mooi in de Lonely Planet ergens staat: als je het zat bent om doodgereden kangoeroes langs de weg te zien en ze wel eens levend wilt zien rondlopen, dan moet je naar zo’n park. En hoewel er in Lone Pine vooral veel koala’s zijn, hebben ze er ook kangoeroes, vogels, wombats, dingo’s, emu’s, krokodillen, etc. en natuurlijk liepen er ook genoeg lizards vrij rond (zie foto).   
{{< img "Dag12-Lone-Pine-Lizzard-734494.jpg" ""  "Lizzard" >}}  
Op zoek naar de Skippy’s kwamen we al langs veel koala’s. Zo zielig, ik wist meteen weer waarom ik eigenlijk niet naar zo’n park als dit wilde. Je kan hier namelijk wél op de foto met een koala (in het park dat we eerder bezochten niet) en de verzorgers halen dus steeds zo’n beestje uit de bomen. De wachtrijen waren flink overigens, dus het was gewoon lopende band werk. En het trieste was ook dat de koala’s allemaal op een kluitje zaten. Sommigen hadden nog net hun eigen boompje, een vrije korte stengel om aan te hangen.  
{{< img "Dag12-Lone-Pine-Kangaroos-735324.jpg" ""  "Kangoeroes in Lone Pine Park" >}}  
Maar goed, verder naar de kangoeroes. Deze liepen rond op een redelijk stuk vallei waar je –uiteraard- zelf ook tussendoor mocht lopen en de beesten mocht voeren. Dat laatste deden we niet. Al kwam er wel spontaan een jonge kangoeroe op Rogier afgestuiterd om te checken of hij eten bij zich had (daar zijn videobeelden van!). Hoewel het er erg lomp uitzag met zoveel mensen tussen de kangoeroes vonden we het toch leuk om deze beesten eens levend en in het echt te zien. Na ruim 2 uur in het park rondgelopen te hebben en alle beesten gezien te hebben, vonden we het wel weer genoeg.  

Op naar het pretpark [Dreamworld](http://www.dreamworld.com.au). Vlakbij ligt ook Warner Bros moviepark, maar wij waren nieuwsgieriger naar Dreamworld. Een familiepark met een aantal leuke thrills. Ik heb motor gereden! Nou ja, hihi, in een achtbaan dan wel ;-) Een van de origineelste achtbanen die ik tot nu toe heb meegemaakt; de [MotoCoaster](http://www.dreamworld.com.au/content/motocoaster_home.asp?name=MotoCoaster). Je neemt allemaal plaats op een motor (voor de kleine kinderen zijn er ook zijspannen), je leunt naar voren, de beugel sluit achter je rug en dan trekt de achtbaan een sprint. Erg grappig en leuk om op die manier een achtbaan te ervaren.   
{{< img "Dag12-Dreamworld-Motocoaster-701767.jpg" ""  "MotoCoaster in Dreamland" >}}  
Een andere achtbaan was de [Cyclone](http://www.dreamworld.com.au/content/standard3.asp?name=Big5Cyclone), een soort Python. En we zijn natuurlijk in de [Tower of Terror](http://www.dreamworld.com.au/content/standard3.asp?name=Big5TowerOfTerror) geweest. Ja, klinkt heftig he ;-) Was het ook. Een achtbaan die 157 km per uur ging! Hij nam een aanloop en ging kaarsrecht omhoog (mooi detail en zie ook foto, recht de paal in van een andere attractie waarbij je een vrije val maakt) en daarna weer naar achter. Dat waren toch wel de drie leukste attracties denk ik in het park. Natuurlijk waren ook de waterattracties leuk, want het was weer mooi weer en dus werden wij zeiknat.   
{{< img "Dag12-Dreamworld-Tower-of-Terror-795211.jpg" ""  "Tower of Terror" >}}  
De leukste afsluiter van onze dag was dat we op weg naar het motel ineens drie kangoeroes langs de weg zaten zitten! Echt zo leuk om ze dan toch echt levend in het wild te zien. We zijn nog gestopt (het was een rustige weg), maar toen we een paar stappen naar voren deden sprongen ze er vandoor, en terecht.  

Gegeten bij: El Torito – Brisbane (reden we langs en het zag er gezellig en vol uit en het eten was echt supergoed. We moesten het doorvertellen aan al onze Hollandse vrienden... dus bij deze)  
Overnacht in [Ambassador Motor Inn](http://www.ambassadormotorinn.com.au/) – Brisbane  
Afgelegde afstand: 188 km
