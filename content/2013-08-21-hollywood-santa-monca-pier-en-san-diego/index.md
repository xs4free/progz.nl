---
title: Hollywood, Santa Monica Pier en San Diego
author: angelica
type: post
date: 2013-08-21T21:52:52+02:00
url: /weblog/2013/08/21/hollywood-santa-monca-pier-en-san-diego/
commentFolder: 2013-08-21-hollywood-santa-monca-pier-en-san-diego
categories:
- Vakantie
tags:
- Amerika
- Hollywood
- Honeymoon
- San Diego
- Santa Monica
- westkust
resources:
- src: 20130821-235349.jpg
  title: 20130821-235349.jpg
- src: 20130821-235404.jpg
  title: 20130821-235404.jpg
- src: 20130821-235430.jpg
  title: 20130821-235430.jpg

---
Vanmorgen eerst eens lekker uit geslapen. Na een "ontbijt" met een graanreep die we gisteravond nog gekocht hadden bij 'the 7 eleven' en een lekkere douche, in de auto gestapt om naar Hollywood te rijden.

In Hollywood aangekomen vonden we al snel een goede parkeerplaats. Valet parking (waar je auto wordt weggezet en voor je wordt opgehaald) voor $10,-, recht onder de Madame Tussauds. Hier voorlangs loopt al de Walk of Fame. Ongeloofelijk lang en er valt geen pijl op te trekken welke beroemdheden waar een ster op de Walk of Fame hebben. We zijn daarom maar rechtstreeks naar het Chinees Theater gelopen. Hier zijn al die bekende tegels waar beroemdheden hun handafdrukken en handtekening in gezet hebben. Natuurlijk moest Rogier even zijn handen vergelijken met die van Sean Connery en Arnold Schwarzenegger. Die van Arnold zijn toch echt groter, en dat terwijl Rogier toch geen kleine handen heeft! Ik heb natuurlijk even mijn handen gelegd op die van Marilyn Monroe, en jawel, ik had kleinere handen. Toch fijn! Hier hebben we even flink wat foto's gemaakt en goed om ons heen gekeken. Overal kwam je wel beroemdheden tegen; Jack Sparrow, Bumblebee, Spiderman, jammer alleen dat het niet de échte waren....
De sfeer in dit deel van Hollywood deed me erg denken aan een drukbezocht pretpark alleen dan zonder entree te hoeven betalen. Wat een drukte! 
Tussendoor hebben we een heerlijke pretzel gegeten en nog wat rondgelopen. In een souvenirwinkel een leuke (echt waar) fotolijst gekocht voor thuis. Je wilt er toch wel iets van mee naar huis nemen. Maar, praktisch als we zijn (ahum), wel iets waar we ook echt wat aan hebben. We hadden ook kunnen kiezen voor een ordinair plastic oscar beeldje met 'best husband' ofzo erop, maar dat ging ons wat ver.
Na anderhalf uur besloten we maar weer eens verder te gaan.
{{< img "20130821-235349.jpg" ""  "20130821-235349.jpg" >}}
We hebben even moeten zoeken maar uiteindelijk, na gewoon maar een heuvel opgereden te zijn, was het daar dan eindelijk...het Hollywood sign! Een echte 'landmark' hier is de USA die we natuurlijk wel gezien wilden hebben. Gelukkig hebben we beide een goede camera, want we stonden best op afstand. Met een beetje inzoomen hebben we er toch hele mooie foto's van kunnen maken.

Rogier is al eens eerder in deze omgeving geweest maar wilde nog heel graag naar Santa Monica Beach met de bekende pier. Hier is het tijdens zijn vorige vakantie niet van gekomen.
Nu zou je denken dat een strand, mooi weer en veel te doen, Scheveningse taferelen zou opleveren. Zoals geen parkeerplek te vinden, en een vreselijke drukte. Niets is echter minder waar! Ik snap wel waarom al die mensen uit LA zo dol zijn op deze plaats. Er hangt een hele relaxte sfeer. Parkeerplekken genoeg. En ook op de pier zelf was het qua drukte goed te doen. Op het strand waren veel mensen maar het is hier erg groot en het strand is breed. Er wordt veel gefietst (er zijn zelfs speciale fietspaden), gevolleybalt en natuurlijk zijn er veel mensen die genieten van de attracties op de pier zelf. Deze attracties zijn het best te vergelijken met attracties die je op de kermis vindt. Van een achtbaan(-tje) tot reuzenrad(-je) en allemaal van die tentjes waar je voor een hoop geld een knuffel kunt "winnen". Wij hebben er een uurtje rondgelopen, dan heb je alles wel gezien. Toch kan ik me voorstellen dat je hier prima een middag door kunt brengen. Het was vandaag erg warm maar hier aan het strand stond een heerlijk koele wind. Natuurlijk ben ik weer verbrand want ja, zonnebrand, daar denk je niet aan als de temperatuur gewoon lekker is....
{{< img "20130821-235404.jpg" ""  "20130821-235404.jpg" >}}
Om 4 uur weer vertrokken van Santa Monica Beach om naar San Diego te rijden waar we een motel geboekt hebben. De rit hier naartoe viel knap tegen. Veel file en een TomTom die info geeft die iets anders op te vatten is als we gewend zijn uit Nederland waardoor Rogier regelmatig de verkeerde afslag nam. Ik ben nog steeds niet gewend aan het verkeer hier. Ook de verkeersregels vind ik maar onduidelijk. Rechts inhalen is hier normaal, stoplichten en borden staan achter de kruising i.p.v. ervoor, overal stopstrepen en het is zo ontzettend druk op de weg. Ik ben blij dat Rogier rijdt! 

Van het lange (file) rijden kregen we toch wel dorst en aangezien we geen drinken meer bij ons hadden hebben we de snelweg even verlaten om naar een supermarkt te gaan.
Rogier heeft het natuurlijk al vaker gezien maar voor mij was deze supermarkt een grote (letterlijk) verrassing. Alles maar dan ook alles is groot! De winkel is huge, er wordt van alles verkocht van gewoon etenswaren tot kleding en sieraden! De verpakkingen voor eten en drinken zijn groot (ik geloof dat we zelfs een kiloverpakking M&M's hebben gezien en de keuze is gigantisch. We hebben de winkel verlaten met een koelbox (voor in de auto), en andere spullen die we nodig hadden maar ook met M&M's met frambozensmaak (jammie!). Ik heb er nog een mascara gekocht, dezelfde als die ik in Nederland gebruik alleen dan veeeeeel goedkoper, ik geloof omgerekend €4,-. 
{{< img "20130821-235430.jpg" ""  "20130821-235430.jpg" >}}
Hierna nog ruim anderhalf uur in de auto gezeten om daarna, eindelijk, aan te komen in het Best Western South Bay Inn. Wel een verschil met het hotel gisteren. Afgezien van de parkeerplaats, die buiten is en dus geen problemen geeft met de hoogte van de auto, een wat gedateerde kamer. Maar goed, het heeft een airco, bed en een badkamer. Er zit een koelkast in en diverse (fast food) restaurantjes om de hoek. Ik ben dus voor het eerst bij Taco Bell geweest voor een burrito, die overigens heel lekker was voor maar $2,99!
Na het eten nog even dit stukje geschreven en daarna gaan slapen. Morgen naar Sea World, ik ben benieuwd! 

Overnacht in: Best Western Bay Inn
Gereden kilometers: +/- 270
Gegeten bij: Taco Bell
