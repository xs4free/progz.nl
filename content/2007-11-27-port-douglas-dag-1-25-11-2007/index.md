---
title: Port Douglas dag 1 (25-11-2007)
author: nathalie
type: post
date: 2007-11-27T00:13:00+01:00
url: /weblog/2007/11/27/port-douglas-dag-1-25-11-2007/
commentFolder: 2007-11-27-port-douglas-dag-1-25-11-2007
categories:
- Vakantie
tags:
- Australie
resources:
- src: Dag19-Mission-Beach-770467.jpg
  title: Mission Beach

---
Het eind van onze reis komt in zicht. We vliegen vanaf Cairns weer terug naar Nederland en vandaag zijn we die stad voorbijgereden. We willen namelijk nog even niet denken aan terug naar het vriespunt ;-) De temperaturen lopen hier op, over de 30 graden en we zweten ons te pletter (ik heb nog maar eens een extra was gedraaid).  

De komende dagen blijven we in Port Douglas. Vanaf daar gaan we snorkelen/duiken en naar het Daintree regenwoud. Vandaag was het dus vooral een kwestie van rijden tot we in deze havenstad kwamen. We hebben nog wel een tussenstop gemaakt in Mission Beach. Daar ligt een stuk regenwoud langs het strand. Mooi om te zien, zeker een aanrader om even te stoppen. Ook nog een stuk gelopen en omdat we er vrij vroeg waren hadden we het hele strand voor onszelf!  
{{< img "Dag19-Mission-Beach-770467.jpg" ""  "Mission Beach" >}}In Port Douglas zijn we een flinke tijd bezig geweest naar het zoeken van een betaalbare, maar leuke accommodatie. Het laatste motel waar we sliepen had geen internetverbinding en dus konden we helaas niet vooruit boeken of überhaupt een motel opzoeken. Onze boekjes hadden wel 1 heel motel in de aanbieding (wat niet veel is dus). Veel motels zijn hier inderdaad niet, wel stikt het van de resorts. En aangezien wij wel even toe waren om onze laatste dagen ontspannend in een resort door te brengen, gingen we dus op zoek naar een betaalbaar resort. Na wat zoekwerk zijn we uiteindelijk terecht gekomen in [Central Plaza](http://www.plazaportdouglas.com.au/) (even lekker maken: niet alleen een redelijk groot zwembad buiten in de zon, maar binnen in ons eigen appartement ook een jacuzzi, een groot bed, grote woonkamer, een keuken met oven/magnetron en vaatwasser en gewoon een wasmachine, joepie!). Gek genoeg is het qua prijs om het even met de budgetmotels die wij nemen. Als je daar het uit eten gaan bij optelt dan komen we op ongeveer dezelfde prijs uit als het resort. Dus we blijven hier wat langer! En eindelijk kunnen we zelf weer eens wat koken!  

Maar voor deze avond maakten we een uitzondering. We waren op zoek naar een supermarkt die op zondagavond nog open was, maar helaas. Er zijn wel winkels open in Cairns en Port Douglas op zondag, maar die gaan om 18 uur dicht. We waren te laat. Dus reden we een beetje op de goede gok rond en toen zagen we een restaurant waar we al een tijd naar op zoek zijn; eentje waar je kangoeroe kan eten! En dat was niet het enige, op het menu stond een bbq platter (wat inhield dat je vier spiesen kreeg) met kangoeroe, krokodil, emu en barramundi. Sorry voor de vegetariërs onder jullie, maar het smaakte allemaal erg goed! Onze eetmissie is voltooid :-)  

Gegeten bij: Apres Beach Bar & Grill – Palm Cove Cairns  
Geslapen in: Central Plaza – Port Douglas  
Afgelegde afstand 385 kilometer
