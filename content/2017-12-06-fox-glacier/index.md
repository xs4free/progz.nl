---
title: Fox Glacier [01-12-2017]
author: rogier
type: post
date: 2017-12-06T08:00:42+01:00
url: /weblog/2017/12/06/fox-glacier/
commentFolder: 2017-12-06-fox-glacier
categories:
- Wereld trip 2017
tags:
- Nieuw Zeeland
resources:
- src: 20171201-IMG_7191.jpg
  title: Panorama scenic flight
  params:
    banner: true
- src: 20171201-IMG_7206.jpg
  title: Uitzicht vanuit Fox Glacier
  params:
    imagegallery: true
- src: 20171201-DSC02316.jpg
  title: Franz Josef Glacier
  params:
    imagegallery: true
- src: 20171201-DSC02328.jpg
  title: Great divide en Tasman Glacier
  params:
    imagegallery: true
- src: 20171201-DSC02330.jpg
  title: Mount Cook
  params:
    imagegallery: true
- src: 20171201-DSC02346.jpg
  title: Great divide en Tasman Glacier
  params:
    imagegallery: true
- src: 20171201-DSC02363.jpg
  title: Fox Glacier
  params:
    imagegallery: true
- src: 20171201-DSC02433.jpg
  title: Gezinsfoto scenic flight
  params:
    imagegallery: true
- src: 20171201-DSC02434.jpg
  title: Gezinsfoto scenic flight
  params:
    imagegallery: true
- src: 20171201-DSC02419.jpg
  title: Fabienne en Anglica in de sneeuw
  params:
    imagegallery: true
- src: 20171201-DSC02392.jpg
  title: Fabienne en Angelica in sneeuw
  params:
    imagegallery: true
- src: 20171201-DSC02411.jpg
  title: Angelica valt in sneeuw
  params:
    imagegallery: true
- src: 20171201-DSC02394.jpg
  title: Onze helikopter
  params:
    imagegallery: true
- src: 20171201-IMG_7217.jpg
  title: Fabienne autorijden
  params:
    imagegallery: true

---
Vandaag moesten we weer op tijd ons bed uit; want om 8:00 moesten we ons melden bij Fox & Franz Heliservices voor een Grand Tour, oftewel een scenic flight, met een helikopter. Zowel Angelica als ik hadden nog nooit met een helikopter gevlogen. Aangezien dit de enige manier is om de gletsjers van Nieuw Zeeland te bekijken (zelfs met meerdaagse wandeltochten schijn je niet in de buurt te kunnen komen), vonden we dit een ‘experience’ waar we wel wat geld voor over hadden. En als je het dan doet, dan moet je het meteen goed doen, dus hebben we gekozen voor de Grand Tour, oftewel de 40 minuten durende rondvlucht. De langste vlucht.

Het vertrekpunt was een cafe/restaurant midden in het stadje. Hier werden we gewogen tijdens het inchecken. Fabienne zat gelukkig nog net onder 15 kilo waardoor ze gratis mee mocht. Na het inchecken en een korte briefing (gooi je kind niet in de lucht als onder de wieken van de helikopter staat!), werden we met een busje naar de landingsplaats aan de rand van het dorpje gereden. Hier kregen we alvast een koptelefoon voor Fabienne en een riem, zodat ze in de helikopter aan mij vastgemaakt kon worden. Nog geen 10 minuten later kwam de helikopter aangevlogen en lande met best veel kabaal recht voor onze neus. Dit was al een gaaf gezicht!

Even later mochten we met zijn allen instappen. Angelica kreeg de enige plaats voorin naast de piloot en ik mocht met Fabienne als laatste achterin instappen, zodat ik met Fabienne aan het raam zat. Naast Fabienne en mij zaten nog 3 Frans sprekende mensen, die het Engels zo slecht beheersten dat we de hele weg geen woord met ze gewisseld hebben. De deuren werden gesloten, de koptelefoons moesten op (Fabienne had die van haar al op voordat de helikopter überhaupt lande) en daar gingen we. Ik wist niet wat ik mij voor moest stellen bij het opstijgen met een helikopter, maar ik had niet verwacht dat het zo moeiteloos en zo snel zou gaan. Voor ik het wist vlogen we boven de bomen, riviertjes en even later over het stadje en toen richting de bergen.

Omdat we voor de Grand Tour hadden gekozen, vlogen we eerst richting de Franz Josef Glacier. Voordat we hier waren moest hij wel eerst even een kleine 3000 meter stijgen. Dit ging ogenschijnlijk zo moeiteloos dat we alleen maar van het uitzicht hebben genoten. Voordat de gletsjer in zicht kwam, hadden we eerst nog een prachtig uitzicht op de fault-lines, oftewel de breuklijnen die over het zuider-eiland lopen. Doordat deze breuklijnen precies over het eiland lopen, is het zuider eiland ook zo gevoelig voor aardbevingen. Na een kleine 10 minuten kwam toen de eerste gletsjer in zicht. De helikopter bleef er recht voor hangen, waardoor wij een prachtig uitzicht hadden op deze ijsmassa. Pas toen ik ver onder ons een helikopter vlak over het ijs naar beneden zag vliegen, had ik door hoe hoog wij zaten en hoe enorm deze ijsmassa was; die helikopter was namelijk echt een piepklein stipje dat over het ijs bewoog!

Recht langs de glacier zijn we daarna omhoog gevlogen naar de ‘great divide’, oftewel de bergkam. Achter deze bergkam ligt de Tasman Glacier en een soort dal. Boven deze bergkam zijn we daarna richting Mt Cook (hoogste punt 3724 meter!) en Mt Tasman (hoogste punt 3497 meter) gevlogen. Toen we om/over deze punten heen vlogen, zagen we nog een 2-tal bergbeklimmers die over de sneeuw heen naar de top aan het klimmen waren. Een heel indrukwekkend gezicht, aangezien de klimmers zo klein waren in contrast met die enorme bergen en ook de hoeveelheid sneeuw die daar op lag.

Toen we om Mt Cook waren gevlogen, mochten ook wij even ervaren hoe deze sneeuw aanvoelt, want bij deze rondvlucht hoort ook een sneeuwlanding. Op een kleine vlakte lande onze helikopter en mochten we met zijn allen even 5 minuten uitstappen om foto’s te maken. Ik had verwacht dat deze sneeuw heel hard zou zijn en dus een stevige ondergrond zou geven. Maar nog geen 3 meter van de helikopter verwijderd zakte mijn been zeker 20 centimeter weg in de sneeuw! ? Angelica zakte zelfs twee keer zover weg dat ze daarna ook om viel. Gelukkig maakte ze wel een zachte landing in de sneeuw.

Maar de uitzichten vanaf deze landingsplaats waren echt prachtig. Je zag beide bergtoppen en verder een enorm sneeuwvlakte met alle kleuren wit die moeder natuur kan maken. Omdat het ook nog eens prachtig weer was (heldere hemel, beneden boven de 20 graden), was het hier boven ook heel aangenaam. Ik liep in een spijkerbroek en een t-shirt met korte mouwen en had het echt niet koud. Totdat er een lading sneeuw in mijn wandelschoen gleed! ?

We hebben een aantal prachtige foto’s gemaakt, waarna we weer verder vlogen richting de Fox Glacier. Hierlangs vlogen we naar beneden naar het dal, waardoor nagenoeg recht boven het dorpje Fox Glacier uitkwamen en dus ook weer zo bij ons vertrekpunt waren aangekomen. De 40 minuten vliegen waren dan ook zo voorbij! Maar wat een prachtige ervaring was dit! En wat een geweldige manier om de gletsjers en een flink stuk van Nieuw Zeeland te bekijken! Wat ons betreft zeker het geld waard.

We waren van te voren nog even bang dat Fabienne het misschien eng zou vinden om met een helikopter te gaan vliegen of dat ze bang zou zijn voor het geluid. Maar dat was gelukkig allemaal niet het geval. Ze heeft heerlijk bij mij op schoot gezeten en heeft driftig uit het raampje gewezen naar andere helikopters en andere dingen die ze zag. Ook bovenop de sneeuwvlakte vond ze het prachtig en eenmaal aan de grond bleef ze maar naar de helikopter wijzen en riep ze ‘vliegtuig omhoog’.

De rest van de dag hebben we lekker rustig aan op de camping doorgebracht. Fabienne heeft heerlijk kunnen spelen in de speeltuin en keek/wees elke helikopter na die er voorbij kwam. Angelica had even tijd om alle wasjes te draaien en buiten op te hangen, want het is hier weer prachtig weer. Wat dat betreft hebben we het wel echt getroffen met het weer! Hopelijk is dat morgen ook nog zo als we naar Lake Matheson gaan, want die staat bekend om zijn prachtige weerspiegelingen bij windstil weer.



 
