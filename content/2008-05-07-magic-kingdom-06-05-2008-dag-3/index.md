---
title: Magic Kingdom (06-05-2008, dag 3)
author: rogier
type: post
date: 2008-05-07T05:42:00+02:00
url: /weblog/2008/05/07/magic-kingdom-06-05-2008-dag-3/
commentFolder: 2008-05-07-magic-kingdom-06-05-2008-dag-3
categories:
- Vakantie
tags:
- Amerika
- Oost-kant
resources:
- src: 20080506-Co-Pilot-License-794615.jpg
  title: Monorail Co-Pilot License
- src: 20080506-Ballon-figuren-767486.jpg
  title: Ballon figuren
- src: 20080506-Vuurwerk-Magic-Kingdom-728290.jpg
  title: Vuurwerk in Magic Kingdom

---
Vandaag hadden we helemaal gereserveerd voor het Disney park Magic Kingdom. Dit park is nagenoeg hetzelfde als in Disneyland Parijs, maar er waren toch wel een aantal verschillen. Zo kun je bijvoorbeeld niet echt in de buurt van de ingang parkeren, maar moet je parkeren en daarna met een monorail het laatste stuk afleggen. Van een collega van Nathalie hadden we gehoord dat je moest vragen of je voorin bij de chauffeur van de monorail mocht zitten. In eerste instantie vonden we het een beetje vreemde suggestie, maar aangezien we toch even moesten wachten bij de monorail, hebben we het toch maar gevraagd. Eerst leken ze ons een beetje vreemd aan te kijken, maar dit was gelukkig meer een soort van plagen, want we mochten dus inderdaad voorin de monorail zitten! Dit was echt een hele leuke ervaring, want je hebt vanuit de cockpit toch wel een prachtig uitzicht over de hele omgeving. En toen we uitstapten kregen we ook nog een officieel Co-Pilot rijbewijs! :-)  
{{< img "20080506-Co-Pilot-License-794615.jpg" ""  "Monorail Co-Pilot License" >}}Eenmaal bij het park aangekomen, bleek de indeling ook redelijk overeen te komen met die van Parijs. Aangezien we daar al 2 keer geweest zijn, wisten we aardig wat we konden verwachten, dachten we. Dit bleek bij een aantal attracties ook wel te kloppen, maar er waren er toch ook wel een aantal anders. Zo waren bijvoorbeeld de wagentjes van onze favoriete attractie in Parijs (en Annaheim), Buzz Lightyear’s Space Ranger Spin, net iets anders uitgevoerd, waardoor het minder leuk was. Ze hadden hier namelijk de pistolen waarmee je op dingen moet schieten echt helemaal vastgemaakt aan de wagon, waardoor je het pistool alleen maar kon draaien. In Parijs zit het pistool echter gewoon aan een draad, waardoor je veel makkelijker kunt mikken. Ook de attractie Space Mountain was anders dan we gewend waren. In Parijs is dit een volwaardige achtbaan, waar je in bakjes gaat zitten en een beugel over je schouders krijgt. Hier was het meer een soort glijbaan, waarbij je met 4 mensen achter elkaar ging zitten en dan met een noodgang door het donker over een bochtig parcours naar beneden raast. Een tegenvaller als je een achtbaan verwacht, maar wij vonden hem uiteindelijk ook nog best geslaagd.  
Verder waren er ook nog een aantal attracties die ze niet in Parijs hebben, zoals Stitch’s Great Escape (meer show dan attractie, maar wel leuk gedaan), Monsters Inc Laugh Floor (soort standup comedy show, waarbij het publiek ook wordt gebruikt) en de Many Adventures of Winnie the Pooh (soort Peter Pan’s Flight, maar dan met Winnie the Pooh). Allemaal geen wereld schokkende attracties, maar wel leuk om toch nog wat anders te zien dan in Parijs.  
Na al deze attracties zijn we even teruggereden naar de villa om daar even te zwemmen en te douchen (het was weer erg warm vandaag!). Vervolgens zijn we naar een T.G.I. Friday's restaurant gereden om daar wat te eten. Dit restaurant hebben we ooit in Engeland voor het eerst ontdekt en sindsdien eten we elke vakantie wel een keer bij deze keten (als hij in de buurt zit natuurlijk). Ook deze keer is het eten ons uitstekend bevallen. We hebben allebei een grote sandwich op en als toetje een enorm bord met brownie en caramel, echt een aanrader! Tijdens het eten kwam er nog even een ballonnenartiest langs, die voor Nathalie en zeemeermin heeft gemaakt en voor mij een motor (erg knap gedaan, hij ging zo snel met die ballonnen dat ik het niet kon volgen, terwijl hij het naast onze tafel stond te maken!)  
{{< img "20080506-Ballon-figuren-767486.jpg" ""  "Ballon figuren" >}}Met een goed gevulde buik zijn we daarna teruggereden naar de Magic Kingdom om daar nog even de avond-parade mee te pikken. We waren er ruim op tijd, dus we konden een mooi plekje langs de route uitzoeken. Na zo’n drie kwartier daar te hebben staan wachten, tussen alle andere mensen die een plekje zochten, gingen dan eindelijk de lichten uit en kon de optocht beginnen. Maar ipv een optocht bleek er vanavond alleen maar vuurwerk afgestoken te worden! De echte optocht doen ze maar 3x per week (op zaterdag, zondag en donderdag). Op de andere dagen steken ze alleen vuurwerk af. Dit vuurwerk was overigens wel erg mooi en ging zeker een half uur lang door op de maat van de muziek.   
{{< img "20080506-Vuurwerk-Magic-Kingdom-728290.jpg" ""  "Vuurwerk in Magic Kingdom" >}}Maar als je een hele optocht met allemaal verlichtte praalwagens en sprookjesfiguren verwacht, dan is alleen een berg vuurwerk toch weer wat minder. We overwegen nog om de ‘echte‘ lichtparade donderdag mee te pikken, ipv de parade in het park Epcot, maar dat zien we overmorgen wel. Nu eerst lekker ons bedje opzoeken, want we hebben toch best weer een volle dag achter de rug en morgen staan Animal Kingdom en een waterpretpark op het programma, dus dat is ook al weer aardig vol. Gelukkig is het allemaal ook erg leuk, dus we weten waar we het voor doen!  

Gegeten bij: [T.G.I. Friday's](http://www.tgifridays.com/)  
Gereden afstand:  ??? miles (??? Kilometers)
