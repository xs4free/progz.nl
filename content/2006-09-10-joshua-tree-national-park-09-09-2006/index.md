---
title: Joshua Tree National Park (09-09-2006)
author: rogier
type: post
date: 2006-09-10T17:38:00+02:00
url: /weblog/2006/09/10/joshua-tree-national-park-09-09-2006/
commentFolder: 2006-09-10-joshua-tree-national-park-09-09-2006
categories:
- Vakantie
tags:
- Amerika
- westkust
resources:
- src: 20060909-Pontiac-705664.jpg
- src: 20060909-Joshua-Tree-NP-761605.jpg

---
{{< img "20060909-Pontiac-705664.jpg" ""  "" >}}Vanmorgen vroeg wilden we eerst even na het ontbijt onze laatste belevingen met jullie delen, maar aangezien we geen internetverbinding hadden in ons wat goedkopere Motel 6, moesten we een andere oplossing verzinnen. Deze bleek eigenlijk heel simpel. We wisten namelijk dat alle Best Western-motellen wel over gratis draadloos internet beschikken en laat er nu net een Best Western motel een paar straten verderop zitten. Dus wij hebben daar even rustig voor de deur geparkeerd om zo ons reisverslag online te zetten en ervoor te zorgen dat jullie het toch kunnen laten lezen. Hopelijk wordt de moeite gewaardeerd?  
Na deze hoogst illegale actie, zijn we op weg gegaan naar Flagstaff. Onderweg wilde we dan nog even stoppen bij [Joshua Tree National Park](http://www.nps.gov/jotr/) om dan ’s avonds bij Flagstaff in Arizona aan te komen. Deze planning bleek echter een tikkeltje optimistisch om het maar zachtjes uit te drukken. Allereerst kwamen we natuurlijk dik in de file, aangezien we nog steeds de districten van Los Angeles (Orange county) niet uit waren. Toen we daar eenmaal doorheen waren, zag Nathalie een bordje met daarop Palm Springs, aangezien we die ook in onze originele planning hadden staan, leek het ons wel leuk daar even doorheen te rijden. Zo gezegd, zo gedaan. Op de foto hierboven zie je onze huurauto staan, met op de achtergrond enkele palmbomen en daarachter nog een berg windmolens; kenmerkend voor de weg naar Palm Springs. Eenmaal aangekomen in Palm Springs wisten we eigenlijk niet goed wat we daar nu moesten bezichtigen. Iedereen kent de naam wel, maar waarvan kennen we dat eigenlijk?!? Wij konden het ons in ieder geval niet herinneren en na enkele lange straten afgereden te hebben, vonden we het wel welletjes en zijn we verder gaan rijden richting Joshua Tree National Park.  
Joshua Tree National Park ligt gelukkig niet zo heel ver van Palm Springs, alleen moet je het wel even zien te vinden. TomTom kent wel nuttige plaatsen, maar hier kun je jammer genoeg niet echt makkelijk in zoeken. Verder hadden we alleen de naam van een stadje in de buurt van Joshua Tree NP, dus hebben we die maar ingegeven bij TomTom. Enkele mijlen voor de afrit naar dit plaatsje kwamen we gelukkig de borden richting Joshua Tree NP tegen, dus zijn we die gaan volgen. Na ruim een half uur gereden te hebben op een stukje wat volgens het laatste bordje nog maar 5 mijl moest zijn, hadden we toch het gevoel dat we de route een beetje kwijt waren. Gelukkig kon TomTom nu wel een park in de buurt van de huidige coördinaten vinden en zo stonden we even later bij het visitorcenter van Joshua Tree NP. En ik moet heel eerlijk zeggen, ik heb diep respect voor de manier waarop deze parkrangers alle bezoekers helpen. Allereerst kregen we een plattegrond van het park, daarna werd ons gevraagd hoe we het park wilde bezichtigen. Aangezien we alleen maar een beetje door het park heen wilde rijden en de highlights wilde bezichtigen, werd door de ranger netjes een route voor ons uitgestippeld met daarbij keurig uitgelegd wat er te zien viel en hoelang we erover zouden doen. Daarna vroeg de ranger ook nog wat onze volgende stop in Amerika zou zijn, zodat zij ons aan de goede kant van het park eruit kon sturen. Het park bleek namelijk meer dan 2400 vierkante mijl groot te zijn! De meest gunstige route leek te eindigen bij de north-entrence, dus zo gezegd zo gedaan. De route door het park was erg mooi. Je rijdt midden door een verlaten berglandschap met daarin alleen maar vreemd afgeronde rotsblokken en aparte cactussen.   
{{< img "20060909-Joshua-Tree-NP-761605.jpg" ""  "" >}}Om de cactussen staat het park ook bekend en blijkt het ook vernoemd te zijn. De cactussen leken volgens de Mormonen namelijk op Joshua (uit de bijbel) die zijn armen naar de hemel strekt; vandaar dus dat zij de cactussen de naam Joshua Tree gaven. Bovenaan zien jullie zo’n cactus van dichtbij en als je goed kijkt, snap je direct waarom bij elk wandelpad een groot waarschuwingsbord staat met daarop de tekst: ‘This cactus is hazardous. Do not touch for your safety’.  
Al met al echt een heel mooi park, waar we ruim 3 uur doorheen gereden hebben. En dat was dus ook direct ons probleem. We hadden er namelijk maar op gerekend dat we een uurtje in dit park door zouden brengen. Ondertussen was het dus al 14:30 geweest en we hadden van de ranger gehoord dat het toch zeker 6 uur rijden naar Flagstaff zou zijn. TomTom bevestigde dit nog een keer en aangezien we geen zin hadden om pas rond 20:30 in Flagstaff aan te komen, moesten we een alternatief bedenken. Dit bleek echter makkelijker gezegd dan gedaan, want tussen Joshua Tree NP en Flagstaff ligt dus echt helemaal niets! Aan de noordkant van het  park, waar wij eruit gekomen waren, lag het plaatsje Twentynine Palms en dit was de laatste plaats waar hotels/motels te vinden waren totdat je in Flagstaff was! Dus uiteindelijk zat er niets anders op dan daar in de plaatselijke Motel 6 te overnachten.  
Nadat we daar ingecheckt hadden en al onze spullen de kamer in gesjouwd hadden, bleek het toilet niet helemaal goed te functioneren en stond binnen de kortste keren de halve badkamer onder water! De rest van de details zal ik jullie besparen, want we kregen gelukkig netjes een nieuwe kamer terwijl de manager het probleem ging proberen op te lossen. Na al onze spullen weer naar de volgende kamer verplaatst te hebben, zijn we nog even lekker wat gaan eten bij het Carousel Cafe even verderop in de straat. Deze bleek een erg goede ‘fried chicken’ en ‘stoffed turkey’ te maken, dus wij gingen tonnetje-rond weer terug naar het motel. Morgen gaan we er op tijd uit, zodat we vroeg in Flagstaff aankomen en onderweg pakken we hopelijk nog een stukje van de al om bekende Route-66 mee. Dus houd dit weblog in de gaten voor weer zo’n prachtig (lang) verhaal! ;-)  
Ps. Voor de persoon die het met mij nog over de San Andreas-breuk had voordat ik vertrok, ik ben er vlakbij geweest (ik heb hem zelfs kunnen zien!) en er is jammer genoeg niets gebeurd. Californië ligt nog steeds op zijn plek en ik heb geen grote hoeveelheden water gezien! ;-)  

Gereden aantal miles vandaag: 233  
Overnachten in: [Motel 6](http://www.motel6.com),  
Gegeten bij: Carousel Cafe
