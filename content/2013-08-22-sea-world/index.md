---
title: Sea World
author: angelica
type: post
date: 2013-08-22T15:10:08+02:00
url: /weblog/2013/08/22/sea-world/
commentFolder: 2013-08-22-sea-world
categories:
- Vakantie
tags:
- Amerika
- Honeymoon
- Sea World
- westkust
resources:
- src: 20130824-134630.jpg
  title: 20130824-134630.jpg
- src: 20130824-134712.jpg
  title: 20130824-134712.jpg

---
Vanmorgen eerst eens lekker uitgeslapen. Lang leve de oordopjes! Niks gehoord van het verkeer wat langs rijdt of onze buren met kleintje. Er zou ontbijt bij de overnachting inbegrepen zijn. Volgens Rogier stelt dat hier niet veel voor, alleen een donut of iets dergelijks. We waren dan ook blij verrast met de heerlijke bagels met creamcheese, verse wafels, koffiebroodjes etc. Ik moet zeggen dat de blueberry bagel erg lekker was!

Na het ontbijt hebben we ons op het gemak klaar gemaakt voor onze trip naar [Sea World](http://seaworldparks.com/en/seaworld-sandiego). De rit er naartoe was erg kort, 20 minuten ofzo. Ik begin nu langzaam door te krijgen hoe de TomTom werkt en hoe de bewegwijzering in elkaar zit. Wel zo fijn want het is wel de bedoeling dat ik ook nog ga rijden... 
Aangekomen bij Sea World was het al erg druk op de parkeerplaats. Ook de rij was behoorlijk lang. Ik was er een beetje bang voor dat we, net als in Blijdorp op drukke dagen, niets in de bassins zouden zien.

Na de gebruikelijke tassencontrole en kaart check waren we binnen. Ook hier weer een ontzettend verzorgd en schoon park. Roken is ook in dit park niet toegestaan en er was ook nergens een sigarettenpeuk te vinden.
We zijn direct doorgelopen naar de eerste show, Blue Horizons, met dolfijnen, een kleine walvis en vogels. Nou...daar kan het dolfinarium een voorbeeld aan nemen! Wat een mooie show! Er waren zelf schoonspringers en een trapeze-act bij.
[{{< img "20130824-134630.jpg" ""  "20130824-134630.jpg" >}}](20130824-134630.jpg)
Na deze show heel snel naar de andere kant van het park gelopen voor de meest bekende show van Sea World, One World. Nog nooit hadden wij orka's in het echt gezien. Wat een gave beesten zijn dat! Heel groot maar ook heel mooi. Shamu is de meest bekende en is al sinds de opening van het park in 1964 aanwezig. Volgens ons was het gewoon dezelfde als uit Free Willy, want had die ook niet zo'n gebogen rugvin? De 4 orka's (incl. baby) sprongen net zo uit het water als de dolfijnen. Hoe krijgen ze het voor elkaar om zulke grote dieren dit aan te leren!? De splash zone die ook nu weer aanwezig was deed zijn naam eer aan. De mensen die daar zaten hebben het geweten! Helemaal doorweekt kwamen zij bij de show vandaan. Gelukkig heb ik hier (ondanks de bijna lege batterij) mooie video opnamen van kunnen maken.
[{{< img "20130824-134712.jpg" ""  "20130824-134712.jpg" >}}](20130824-134712.jpg)
Na deze show eerst maar eens gegeten, nu het nog rustig was. Het eten was hier in het park ook erg goed. Waar je bij ons in zo'n park vaak niet verder komt dan een patatje met een frikandel kon je hier ook kiezen voor een goede salade. Als toetje hebben we een 'red velvet cake' gegeten. Heb ik al zo vaak gezien in kookpogramma's maar nog nooit gegeten. Eigenlijk was het niets anders dan cake met een rood kleurtje en een topping van roomkaas maar wel heel lekker.

Na het eten tijd voor de volgende show, Sea Lions Live met zeeleeuwen Clyde en Seamore in de hoofdrol. Een erg komische show die al goed begon dankzij de man die het publiek moest opwarmen. Wat hebben wij gelachen om deze vent die allerlei bekende muziek playbackte incl. de juiste, zij het overdreven, danspasjes. Denk aan Grease maar dan met een pruik op waarbij hij aan de ene kant John Travolta en aan de andere kant Olivia Newton John playbackte of aan die beroemde scene van de dansende vrouw die een emmer water over zich heen trekt (Flashdance? Ik ben de titel even kwijt...).

Hierna nog het park rondgestruind om te kijken bij de pinguins (veel soorten!), schildpadden, maar ook Beluga wales (witte walvissen), echt teveel om op te noemen. Ik vond vooral de Batrays (roggen) erg leuk. Veel groter dan die bij ons in het dolfinarium en ook hier mocht je ze aaien. Ze zijn echt verbazingwekkend zacht! Hier hebben we wel een tijdje gekeken. Overal konden we goed bij en hadden we goed zicht op de bassins. Ook wel bijzonder is dat dit park diverse andere attracties heeft zoals een wildwaterbaan en een achtbaan. De nieuwste achtbaan was de Manta, natuurlijk hebben we die even uitgeprobeerd. Leek ons niet zo snel gaan en zag er wat tam uit zo vanaf de grond. Eenmaal in de attractie bleek hij toch wel erg leuk te zijn! 

Na nog wat souvenirs gekocht te hebben zijn we weer naar het motel gereden. Hier eerst maar eens even gekeken naar de "brandschade". Aangezien het vandaag koeler was en er een flinke wind stond vonden we het niet zo nodig om ons in te smeren. Dus vreselijk (vooral ik) verbrand! Je zou toch denken dat we wel geleerd zouden hebben van gisteren, nou, niet dus.
Daarna lekker ontspannen een boekje gelezen en een overnachting in Las Vegas geregeld. (We gaan naar hotel Treasure Island! Ziet er gaaf uit! Morgen meer daarover.)

Rond half 9 vonden we dat we, ondanks dat we niet zo'n honger hadden, nog wel iets moesten gaan eten. Dus, op naar het [Black Angus Steakhouse](http://www.blackangus.com) aan de overkant van het hotel. Heerlijke biefstuk gegeten met verse broccolli en heerlijke aardappelpuree. Een toetje wilde we eigenlijk niet meer maar nadat Rogier verteld had dat we op 'honeymoon' zijn, kregen we het toetje van het huis. Tja, dan toch maar die lekkere chocolate chip cookie met ijs. We kregen een grote cookie om met zijn tweeën te delen. Heerlijk! Vol maar voldaan weer terug naar het motel. Morgen weer een nieuwe dag, in Las Vegas!

Geslapen: Best Western South Bay Inn
Gegeten: [Black Angus Steakhouse](http://www.blackangus.com)
Aantal km gereden: 56,6
