---
title: New York dag 2 (23-05-2008, dag 20)
author: nathalie
type: post
date: 2008-05-25T06:18:00+02:00
url: /weblog/2008/05/25/new-york-dag-2-23-05-2008-dag-20/
commentFolder: 2008-05-25-new-york-dag-2-23-05-2008-dag-20
categories:
- Vakantie
tags:
- Amerika
- Oost-kant
resources:
- src: 20080523-New-York-Statue-Of-Liberty-769616.jpg
- src: 20080523-New-York-Ground-Zero-734660.jpg
- src: 20080523-New-York-Empire-State-Building-704653.jpg
- src: 20080523-New-York-Skyline-night-779939.jpg

---
Het is wel lekker om in een hotel te zitten waar we meerdere dagen blijven. Even geen gesleep meer met koffers, niet meer inpakken, alles lekker rond laten slingeren. Maar het was ook wel weer tijd om de was te doen. De meeste motels waar we hebben geslapen, hebben een wasmachine staan die je kan gebruiken, maar in de hotels is dat niet gebruikelijk. Op zoek naar een laundry dus vanmorgen en dat was niet makkelijk. Cleaners/laundry genoeg, maar die zagen er van de buitenkant allemaal uit als een stomerij. Na een tijdje rondjes te hebben gelopen gaven we het op. Een laundry waar je zelf je spullen mag wassen zit er hier niet in. Dus brachten we onze tasjes met vuile was naar een van de cleaners. Morgen is het klaar en nu maar hopen dat ze wel de witte en de zwarte was scheiden hier ;-)  

Als echte toeristen willen we hier natuurlijk wel dé bekende gebouwen, plekken  en standbeelden zien. Zoals [Statue of Liberty](http://www.statueofliberty.org/): het Vrijheidsbeeld. Vanaf Battery Park vertrekken er boten richting het beeld. Dat is wel nodig ook, want vanaf de wal ziet het beeld er erg klein uit, zelfs Rogiers zoomlens heeft er moeite mee. De boten maken tussenstops bij Ellis Island (daar werden alle immigranten die de VS in wilden gedropt) en Liberty Island (waar het standbeeld dus staat). In het Vrijheidsbeeld zelf mag je niet meer komen sinds de aanslagen van 11 september 2001, maar je mag er wel beneden rondlopen. Het was een erg zonnige dag en dus wilden veel mensen wel een tochtje  maken. Toen we al even in de rij stonden en ik maar eens een rondje ging lopen om te kijken hoe lang het nog wachten was, bleek dat heel erg lang te zijn. De rij waar we instonden om een kaartje te kopen duurde zo’n 40 minuten. En met de kaartjes moesten we in een nieuwe rij gaan staan om met de boot mee te gaan. Die rij duurde nog dik een uur. Een straf was het wachten in het zonnetje niet, maar we hadden in zo’n lange wachttijd niet veel zin. Een pier verderop vertrok een Watertaxi, die –heel slim- ook tochtjes rondom Statue of Liberty aanbood. We lieten ons verleiden en zaten dus eerder op de watertaxi dan dat we op de boot hadden gezeten. De taxi mocht alleen niet aanmeren bij de eilanden, maar dat namen we voor lief. Onze tour ging dan nog wel even naar Brooklyn Bridge, ook leuk om die vanaf het water te zien. Het Vrijheidsbeeld is erg groot trouwens: 46 meter hoog beeld (93 meter als de sokkel wordt meegerekend).  Als je op het eiland zelf staat denk ik niet eens dat je er een foto van kunt maken waar het beeld dan helemaal op staat.  
{{< img "20080523-New-York-Statue-Of-Liberty-769616.jpg" ""  "" >}}We waren alles bij elkaar toch nog wel even een paar uurtjes bezig (de tour duurde een uur) en daarna namen we de metro naar Wall Street. Voordat we die straat inliepen, liepen we nog een stukje Broadway af op zoek naar een toilet en wat te drinken. We zagen toen Ground Zero liggen. Die plek stond nog niet op de ‘planning’ van vandaag, maar aangezien we er nu zo dichtbij waren werden we nieuwsgierig. Met de beelden van de 9/11-tentoonstelling in het Newseum in Washington nog vers in ons geheugen, maakte de plek denk ik extra veel indruk. Wat een gapend gat daar zeg. Zo’n onwijs groot oppervlakte. Bijna onwerkelijk om van zo dichtbij te zien waar de aanslagen in de WTC-torens waren. We hadden zelfs even geen behoefte om ons fototoestel of videocamera te voorschijn te halen. We besloten een rondje langs de afzettingen te lopen. Er wordt flink gebouwd om in 2012 op die plek nieuwe wolkenkrabbers te hebben staan, waaronder de Freedom Tower. Gaandeweg kregen we –toen we over een brug liepen- een steeds beter uitzicht op Ground Zero. Toen we bijna rond waren kwamen we de gedenksteen tegen, het zag er een beetje lullig uit vonden we. Je zou er ook zo voorbij lopen als je het niet wist.{{< img "20080523-New-York-Ground-Zero-734660.jpg" ""  "" >}}Daarna hebben we nog een kort bezoekje gebracht aan Wall Street en daarna was het tijd om te eten en richting het [Empire State Building](http://www.esbnyc.com/index2.cfm) te gaan. We wilden wel eens op het hoogste gebouw (sinds de Twin Towers zijn ingestort) van New York staan als het lekker donker was. Alleen was het vanwege het lekkere weer ook hier erg druk. We gingen dus zonder te eten eerst maar in de rij staan voor een kaartje. Gang in, roltrap op, in de rijen staan, gecontroleerd worden, liften in, weer wachten. Het duurde even voordat we überhaupt een kaartje hadden en toen begon het ook al donker te worden. We besloten dat we niet opnieuw in de rij wilden staan en gingen dus direct (nou ja, direct, met de nodige wandelingen door gangen) naar het observationdeck. Je had uitzicht vanaf de 86ste verdieping en als je nog extra betaalde mocht je ook naar de 102e verdieping (in totaal is het gebouw 381 meter hoog).{{< img "20080523-New-York-Empire-State-Building-704653.jpg" ""  "" >}}Wij vonden 86 verdiepingen hoog genoeg, want wat een gaaf uitzicht heb je daar zeg! Omdat het een heldere dag was konden we best ver kijken. En er waren zoveel lichtjes. Het was wel een beetje koud, het waaide ook wel zo hoog, maar absoluut het wachten waard. Ook wachten om een plekje langs de rand te krijgen trouwens, want echt rustig is het er niet. Mooi is wel dat er alleen wat tralies en gaas is geplaatst, zodat je nog mooi er tussendoor kan fotograferen. Dat leverde dus mooie plaatjes op.{{< img "20080523-New-York-Skyline-night-779939.jpg" ""  "" >}}Inmiddels was het al half 11 geweest en hadden we nog niets gegeten. Dus de 86e verdiepingen naar beneden (met de lift gelukkig haha), dat voel je wel in je oren. Een snelle hap en toen naar ons hotel waar we onze voeten ein-de-lijk wat rust gunden. Wat een stad, veel te veel te zien hier!   

Gegeten bij: Wendy’s, New York  
Overnacht in: Eastgate Tower Hotel, New York
