---
title: Voorbereidingen China
author: rogier
type: post
date: 2010-08-23T18:02:37+02:00
url: /weblog/2010/08/23/voorbereidingen-china/
commentFolder: 2010-08-23-voorbereidingen-china
categories:
- Vakantie
tags:
- China
resources:
- src: l_250_167_F7438590-BC8A-4862-9BFA-471E9FFD7665.jpeg
- src: VisumAanvraagChina.jpg
  title: Visum aanvraagformulier China

---
{{< img "l_250_167_F7438590-BC8A-4862-9BFA-471E9FFD7665.jpeg" ""  "" >}}

China is niet een land waar je heen kunt gaan zonder de nodige voorbereidingen. Zelfs al ga je met een georganiseerde groepsreis mee, dan blijven er altijd nog dingen over die je zelf moet regelen. De belangrijkste daarvan is toch wel de inentingen die je nodig hebt: DTP, Hepatitus A en buiktyfus. Nu ben ik anderhalf jaar geleden al ingeënt voor de eerste 2, dus ik heb alleen nog maar een prik hoeven halen voor de buiktyfus. Toen ik bij het inentingscentrum liet zien waar ik precies naartoe ging, kwam daar nog een leuk gevaar bij: hoogteziekte. Dit was iets waar ik nog helemaal niet aan had gedacht, maar de plaatsen die ik in Tibet ga bezoeken liggen allemaal (ver) boven de 3000 meter, met de hoogste zelfs op 4400 meter! Vanaf zo'n 2500 meter kun je last krijgen van hoogteziekte en bij te grote stijgingen kan het zelfs dodelijk zijn. Gelukkig zijn er medicijnen voor die je in kunt nemen bij de eerste verschijnselen. Hiervoor heb ik een receptje mee gekregen, welke ik vorige week heb opgehaald bij de apotheek. Ik zal jullie alle details besparen, maar na het lezen van de bijsluiter hoop ik dat ik die pillen niet nodig ga hebben; de waslijst van mogelijke bijwerkingen klinkt veel vervelender dan de hoogteziekte! Het stomme van hoogteziekte is echter dat je niet kunt voorspellen of je er last van gaat krijgen. Zelfs ervaren bergwandelaars kunnen opeens last krijgen van hoogteziekte als ze een bepaalde hoogte passeren. Het advies is dus ook vooral om rustig te stijgen (max 300 meter per dag), veel water te drinken en goed naar je eigen lichaam te luisteren.

Een heel andere uitdaging is het aanvragen van een visum voor China en voor Tibet. Gelukkig regelt mijn reisorganisatie nagenoeg alles voor mij. Het enige wat ik zelf moest invullen was een inlichtingenformulier waarin ze van alles wilden weten, natuurlijk mijn naam en geboortedatum, maar ook bijv mijn werkgever (inclusief telefoonnummer en adres). Geen idee wat ze met die informatie van plan zijn, maar ik heb geen geheimen. Gelukkig was het formulier in 2 talen geschreven, Chinees en Engels, want met alleen de Chinese variant was ik echt niet ver gekomen: [{{< img "VisumAanvraagChina.jpg" "Visum aanvraagformulier China"  "" >}}](VisumAanvraagChina.jpg)
Om de hele visumaanvraag goed te kunnen regelen, moest ik mijn paspoort met de post opsturen (aangetekend natuurlijk!) naar Fox. Als alles goed gaat, krijg ik die op de dag dat ik vertrek op Schiphol weer terug!?! Spannend!
