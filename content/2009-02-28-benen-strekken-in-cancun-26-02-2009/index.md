---
title: Benen strekken in Cancun (26-02-2009)
author: rogier
type: post
date: 2009-02-28T03:35:00+01:00
url: /weblog/2009/02/28/benen-strekken-in-cancun-26-02-2009/
commentFolder: 2009-02-28-benen-strekken-in-cancun-26-02-2009
categories:
- Vakantie
tags:
- Mexico
resources:
- src: 20090226-Cancun-Beach-734980.jpg
  title: Het strand van Cancun

---
Vandaag is het dan alweer de laatste volle dag dat we in Cancun zijn. Omdat we toch iets meer van deze omgeving willen zien, dan alleen ons eigen hotel, hadden we bedacht dat we een klein stukje langs de weg, waaraan ons hotel zit, gingen wandelen. We hadden gisteren van de hostess van Neckermann begrepen dat er meerdere shopping-plaza’s langs deze weg zitten, dus daar moeten we ons wel even kunnen vermaken en op de terugweg waren we dan van plan om een stukje strand mee te pakken. Nu moet ik jullie vooraf even iets vertellen over de weg waar ons hotel aan zit, deze is namelijk zo’n 20 kilometer lang en aan beide kanten ligt water. Het is eigenlijk een soort langgerekt eiland en het enige wat zich langs die weg bevind zijn hotels/appartementen en winkels.   
{{< img "20090226-Cancun-Beach-734980.jpg" ""  "Het strand van Cancun" >}}  
Voor een paar dagen best leuk, maar ik zou er niet mijn volle 2 weken vakantie willen doorbrengen. Anyway, wij begonnen vanochtend dus vol goede moed aan onze wandeling en aangezien we ons allebei van de heenreis naar het hotel herinnerde dat het eerste winkelcentrum dichtbij ons hotel lag, voorzagen we geen probleem. Waar we echter niet aan hadden gedacht, was dat we precies op dezelfde straat moesten blijven lopen als waarover we aangekomen waren, om weer bij dat winkelcentrum uit te komen! Kortom, wij kregen het voor elkaar om een kortere weg, om het winkelcentrum heen te nemen, zonder dat we het zelf doorhadden! Gevolg was dus wel dat het volgende winkelcentrum pas zo’n 4 kilometer verderop lag en wij dus een aardig stukje hadden gelopen voordat we de eerste winkeltjes zagen. Op dat moment ging er echter nog geen lampje branden, en aangezien we allebei nog andere winkeltjes in gedachten hadden van de heenreis, liepen we zelfs nog door naar het volgende winkelcentrum, weer 2 kilometer verderop! Daar aangekomen beseften we wel dat we verkeerd gelopen waren, en konden we dus aan een wandeltocht van 6 kilometer terug beginnen.  Aangezien we ons voorgenomen hadden om die tocht over het strand af te leggen, begonnen we daar heel enthousiast aan. Na een kleine kilometer werd echter al snel duidelijk dat door de branding lopen nog best zwaar is, zeker in een graadje of 30 om een uurtje of 11:00 ’s ochtends. Toen hebben we toch maar besloten om weer gewoon over de weg terug te gaan lopen. Rond 12:30 kwamen we aan bij ons hotel en konden we direct aanschuiven voor de lunch. Dit ging er natuurlijk goed in, waarna we maar even op bed (in de airco!) zijn gaan liggen om wat bij te komen van onze inspanningen. Maar als je even gaat liggen, gaat de tijd hard en nu is het al weer bijna tijd voor het a la carte dinner in het Mexicaanse restaurant van het hotel, waarvoor we vanavond 2 plaatsjes hebben gereserveerd. Geen idee wat we daar nu precies te eten krijgen, maar we hopen natuurlijk op taco’s en burritto’s!  
Daarna nog even snel onze koffers opnieuw inpakken voor de rondreis en dan maar op tijd naar bed, zodat we morgen om 7:15 aan de reis kunnen beginnen. Ik heb dus even geen idee wanneer de volgende blog zal verschijnen (in het slechtste geval pas ergens na onze 6-daagse rondreis), maar dat merken jullie vanzelf wel.
