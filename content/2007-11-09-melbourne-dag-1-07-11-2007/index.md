---
title: Melbourne dag 1 (07-11-2007)
author: rogier
type: post
date: 2007-11-09T13:42:00+01:00
url: /weblog/2007/11/09/melbourne-dag-1-07-11-2007/
commentFolder: 2007-11-09-melbourne-dag-1-07-11-2007
categories:
- Vakantie
tags:
- Australie
resources:
- src: Dag1-Southern-Cross-737435.jpg
  title: Station Southern Cross - Melbourn
- src: Dag1-Batman-Hill-Hotel-733761.jpg
  title: Onze kamer in Melbourne

---
Na dus aangekomen te zijn op het vliegveld van Melbourne en een vliegenmepper armer te zijn, was het tijd om vervoer richting de stad te gaan zoeken. In verschillende reisgidsen en de Lonely Planet hadden we gelezen dat er een [Skybus](http://www.skybus.com.au/) van het vliegveld direct naar de stad rijdt. Direct in de aankomsthal vonden we een loket waar we voor $15 per persoon een enkeltje naar het centrum kregen. Dit bleek een normale bus te zijn, met voorin wat extra ruimte voor koffers en andere grote bagage stukken. Deze bus reed binnen 15-20 minuten van het vliegveld naar het treinstation Southern Cross, waar ons hotel Batman’s Hill dus recht tegenover blijkt te liggen! :)  
{{< img "Dag1-Southern-Cross-737435.jpg" ""  "Station Southern Cross - Melbourn" >}}  
Een ‘nadeel’ van deze snelle busverbinding was echter wel, dat we al om 8:30 bij het hotel stonden en we dus veel te vroeg waren om in te kunnen checken. Wel mochten we onze bagage achterlaten en zouden ze zorgen dat ze om 11:00 een kamer voor ons vrij hadden. Maar ja, wat ga je doen als je net 23 uur onderweg bent geweest en om 8:30 in een vreemde stad staat? We hadden ons voor vertrek voorgenomen om ergens een park op te zoeken en daar rustig in te gaan zitten. Maar voordat we dat gingen doen, wilde we eerst nog wat eten. Op goed geluk zijn we dus maar de straat naast het hotel af gaan lopen. Na nog geen 500 meter gelopen te hebben, kwamen we langs een foodcourt met daarin een [Subway](http://www.subway.com.au/). Mensen die ook onze verhalen van Amerika gelezen hebben, weten ondertussen dat wij een beetje verslaafd zijn geraakt aan Subway’s, dus deze kans konden we in Australië natuurlijk niet aan onze neus voorbij laten gaan! Na een heerlijke Subway breakfast (ei, ham, kaas, sla, tomaat), hebben we nog even lekker een half uurtje in de foodcourt onderuitgezakt gezeten om bij te komen van onze lange reis. Daarna vonden we het dan toch wel tijd om op zoek te gaan naar een lekker park. Volgens de Lonely Planet zat Batman’s Park op loopafstand, dus wij al onze spullen bij elkaar gepakt en richting het park gelopen. Na 5 minuutjes lopen hadden we het park gevonden, maar dat bleek vlak naast een bouwterrein te liggen en ook nog eens erg klein te zijn. In het ‘hele’ park was geen mens te bekennen, dus leek het ons ook maar beter verder te gaan. Aangezien we het volgende park te ver weg vonden, liepen we terug naar het treinstation, om te informeren wat een dagkaart kost. Voor $6 pp blijk je een hele dag onbeperkt de trein/tram/bus in het centrum van Melbourne te mogen gebruiken. Dit leek ons wel handig, aangezien we ’s avonds toch ergens in het centrum wilde gaan eten. Recht tegenover het station vonden we een kleine supermarkt, waar we alvast even wat drinken en chips kochten voor in het hotel. Aangezien we toch weer vlak bij het hotel waren, liepen we om 10:30 nog even naar binnen om te vragen of onze kamer al klaar was. Nog voordat we überhaupt iets konden vragen, kregen we al een sleutel in onze handen en bleken ook onze koffers al naar de kamer gebracht te zijn.   
{{< img "Dag1-Batman-Hill-Hotel-733761.jpg" ""  "Onze kamer in Melbourne" >}}  
De kamer is officieel een 3 persoonskamer, waardoor er dus ook een 2-persoons en een 1-persoonsbed in de kamer staan. Verder ziet de kamer er netjes uit en ook de badkamer is goed schoon. Allebei waren we wel toe aan een goede douche en daarna besloten we even op onze bedden te gaan liggen om wat uit te rusten. Voordat Nathalie ging liggen vroeg ze nog aan mij om een alarm te zetten, zodat we niet meer dan 2 uur zouden slapen. Voor we het wisten waren we daarna allebei in dromenland. Raar genoeg werd ik ongeveer een kwartier voordat het alarm af zou gaan wakker en besloot ik om het alarm maar alvast uit te zetten. Helemaal goed wakker was ik echter nog niet, want vlak daarna legde ik toch nog ‘heel’ even mijn hoofd op het kussen. Het volgende moment dat ik weer wakker werd, bleek het al 18:00 te zijn en hadden we dus de hele middag liggen slapen! Niet geheel volgens planning, maar wel erg lekker!  
We hadden allebei aardig honger, dus gingen we op zoek naar een restaurant in de verschillende folders die we onderweg hadden verzameld. In een van deze folders vonden we een oude bekende, namelijk een [Friday’s](http://www.tgifridays.com.au/). Bij deze keten hadden we ooit in Engeland wel eens erg lekker gegeten, dus vanavond wilden we wel eens kijken of ze in Australië ook dezelfde kwaliteit leveren. Het restaurant bleek midden in het luxe shopping-centrum van Melbourne te liggen: South-Yarra. Met behulp van ov-dagkaart konden we in een kwartiertje met de trein naar South-Yarra-station. Daar aangekomen liepen we de ene designer winkel na de ander voorbij, voordat we bij ons restaurant aankwamen. Dit zag er gelukkig vrij normaal uit en het eten bleek ook erg goed te zijn. Na het hoofdgerecht zaten we zelfs zo vol, dat er geen toetje meer bij paste. En dat terwijl ze overheerlijk fudge brownies hadden! Met een voldaan gevoel liepen we daarna terug het treinstation en binnen een kwartiertje waren we weer terug bij ons hotel. Nog geen half uur later lagen we op bed en waren we allebei weer overdreven snel in dromenland.
