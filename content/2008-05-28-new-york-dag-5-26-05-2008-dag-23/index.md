---
title: New York dag 5 (26-05-2008, dag 23)
author: rogier
type: post
date: 2008-05-28T18:10:00+02:00
url: /weblog/2008/05/28/new-york-dag-5-26-05-2008-dag-23/
commentFolder: 2008-05-28-new-york-dag-5-26-05-2008-dag-23
categories:
- Vakantie
tags:
- Amerika
- Oost-kant
resources:
- src: 20080526-New-York-Fleetweek-798438.jpg
  title: Marineschip tijdens Fleetweek in NY
- src: 20080526-New-York-Central-Park-731188.jpg
  title: Central Park in NY

---
Vandaag is het een bijzondere dag in Amerika, namelijk [Memorial Day](http://en.wikipedia.org/wiki/Memorial_Day). Het is eigenlijk precies hetzelfde als onze Dodenherdenking, namelijk het herdenken van slachtoffers van oorlogen, maar ook bijvoorbeeld brandweermensen die tijdens hun werk zijn overleden (denk bijv aan 9/11). Het grote verschil met Nederland is alleen dat dit een officiële feestdag is voor Amerikanen en dus zo’n beetje iedereen vrij is. We verwachten dus eigenlijk heel veel mensen op straat, zeker met dit prachtige weer, maar dat viel allemaal best mee, het was zelfs rustiger op straat dan wij gewend waren. {{< img "20080526-New-York-Fleetweek-798438.jpg" ""  "Marineschip tijdens Fleetweek in NY" >}}Memorial Day viel deze keer ook nog eens samen met de [New York Fleetweek](http://www.fleetweek.navy.mil/). Zeg maar de marinedagen van ons in Den Helder. Naast verschillende shows, was de hoofdattractie het bezoeken van een marineschip in de haven van NY. Aangezien Nathalie en ik nog nooit op een marineschip zijn geweest en al zeker geen Amerikaanse, leek het ons wel leuk om een kijkje te gaan nemen. Eenmaal aangekomen bij het schip bleken wij echter niet de enige te zijn met dat idee, er stond een rij van mensen over de afstand van zeker 5 blokken (zo’n paar duizend mensen). Na even gekeken te hebben hoe langzaam de rij zich verplaatste, besloten we dat het aanzicht vanaf de pier ook wel genoeg voor ons was. Misschien gaan we ooit nog wel eens in Den Helder een kijkje op/in zo’n schip nemen.  

Aangezien het Memorial Day was, zouden er op meerdere plaatsen in NY herdenkingsparades gehouden worden. Op een website hadden we uitgezocht wat de dichtstbijzijnde parade zou zijn, dus vol goede moed gingen we met de metro naar de dichtstbijzijnde halte. Eigenlijk verwacht je dan al dat je vanaf de halte, direct ziet waar je heen moet door gewoon achter de stroom mensen aan te lopen. Maar op de halte waar wij uitstapten was geen kip te bekennen. Ook op de straat waar de parade langs zou komen was niets te bekennen. Misschien waren we  te laat, of was de informatie op de website niet helemaal volledig, maar we hebben dus jammer genoeg niets van een parade kunnen zien.{{< img "20080526-New-York-Central-Park-731188.jpg" ""  "Central Park in NY" >}}  
Aangezien we in de buurt van Central Park waren, leek het ons wel een goed plan om daar dan nog maar even een bezoekje aan te brengen. Na een korte wandeling stonden we bij de ingang van het park en liepen we over een pad het park in, op zoek naar een lekker stukje grasveld (met schaduw!) om onze fles water soldaat te maken. Het viel ons echter direct op dat overal in Central Park de honden vrij rond mochten lopen. En je raadt het natuurlijk al, ook overal mochten schijten. :-( De nog beschikbare vrije plekjes in de schaduw op het gras zagen er opeens niet meer zo lekker uit en we hielden het daarom maar even op een bankje langs het pad.  

Toen we eenmaal op dat bankje zaten sloeg de vermoeidheid en de warmte bij ons allebei toe. We voelden ons opeens zo moe en ellendig dat we allebei tegelijk tegen elkaar zeiden dat het maar beter was als we terug gingen naar ons hotel en daar even rustig op bed gingen liggen, met de airco aan. Zo gezegd zo gedaan. Eenmaal in de koelere kamer en met een aspirientje erbij, knapte ik redelijk snel weer op. Met Nathalie ging het echter minder goed, die moest een aantal keer zelfs naar het toilet rennen om daar haar ontbijt eruit te spugen...  

Niet bepaald een lekker einde van onze laatste volle dag in NY, maar het is niet anders. Waarschijnlijk vonden onze lichamen het nu gewoon wel even genoeg en waren we aan wat rust toe. Met de première van [Andromada Strain](http://www.imdb.com/title/tt0424600/) op tv (een sci-fi serie waar erg veel reclame voor werd gemaakt in de metro), was dat eigenlijk helemaal niet zo erg. De serie kun je overigens links laten liggen, de eerste aflevering deed mij namelijk van a to z denken aan de film [Outbreak](http://www.imdb.com/title/tt0114069/), die volgens mij hetzelfde verhaal verteld maar dan in 2 uur tijd (hoeveel afleveringen de serie gaat hebben kan ik nog niet vinden, maar het worden er iig wel meer dan 2).  

Gegeten bij: brood op de hotelkamer  
Overnacht in: [Eastgate Tower Hotel, New York](http://www.affinia.com/New-York-City-Hotel.aspx?name=Eastgate-Tower)
