---
title: Brisbane dag 1 (17-11-2007)
author: rogier
type: post
date: 2007-11-19T13:08:00+01:00
url: /weblog/2007/11/19/brisbane-dag-1-17-11-2007/
commentFolder: 2007-11-19-brisbane-dag-1-17-11-2007
categories:
- Vakantie
tags:
- Australie
resources:
- src: Dag11-Seaworld-Dolfijnen-735578.jpg
  title: Dolfijnenshow in Seaworld
- src: Dag11-Seaworld-Aquarium-722499.jpg
  title: Een hele schol vissen in het aquarium van Seaworld
- src: Dag11-Surfers-Paradise-799904.jpg
  title: Strand van Surfers Paradise

---
{{< img "Dag11-Seaworld-Dolfijnen-735578.jpg" ""  "Dolfijnenshow in Seaworld" >}}Voor vandaag staan er gelukkig geen lange afstanden meer op het programma, vanuit Brisbane kun je namelijk vrij makkelijk naar [Seaworld](http://seaworld.myfun.com.au/) rijden en ook Surfers Paradise ligt dan niet zo heel ver weg meer. Als eerst zijn we naar Seaworld gegaan. We verwachten een soort kruising tussen [Sealife](http://www.sealife.nl) (Scheveningen) en het [Dolfinarium](http://www.dolfinarium.nl/) (Harderwijk), maar uiteindelijk neigde het toch iets meer naar een pretpark met een aantal dierenshows. Zo hebben we een dolfijnenshow gezien (die ik in Valencia heb gezien was overigens beter), een zeeleeuwenshow en een stuntshow met waterski’s en jetski’s.   
{{< img "Dag11-Seaworld-Aquarium-722499.jpg" ""  "Een hele schol vissen in het aquarium van Seaworld" >}}Verder kon je nog zelf meedoen aan verschillende activiteiten, zoals zwemmen in het haaien-aquarium, zeeleeuwen knuffelen of zwemmen met de dolfijnen. Natuurlijk moet je wel even je portemonnee trekken als je aan een van deze activiteiten mee wilt doen. Het kon zelfs nog erger, je kon een helikoptervlucht maken boven het park van wel 5 minuten (inclusief het opstijgen en landen dus!) voor zo’n $60 (ongeveer 50 euro)! Kortom, alles was net iets te commercieel en er waren een beetje weinig dieren om te bezichtigen, maar we hebben ons wel vermaakt.  
{{< img "Dag11-Surfers-Paradise-799904.jpg" ""  "Strand van Surfers Paradise" >}}Uiteindelijk waren we al rond 14:00 klaar in Seaworld, waardoor we nog tijd genoeg hadden om door te rijden naar Surfers Paradise. Dit is dé stad van The Gold Coast, waar de meeste surfers rond hangen en de hele stad eigenlijk draait om het strand. Toen we daar aan kwamen rijden hadden we daarom ook geen hoge wolkenkrabbers verwacht en een enorme rij auto’s richting het strand! Na ongeveer een half uurtje rondgereden (of eigenlijk stilgestaan) te hebben, vonden we een parkeergarage dicht bij het strand. Toen we eenmaal bij het strand aankwamen, zagen we ook direct waarom er zoveel file in de stad stond, het was namelijk [Schoolies week](http://www.schoolies.com). In deze week vieren de high-school studenten dat ze hun eindexamen gehaald hebben, dus je kunt je wel een beetje voorstellen hoe het er daar aan toe ging. Overal was het in ieder geval gezellig druk en als je langs een van de wolkenkrabbers (hotels) omhoog keek, zag je op elk balkon wel een aantal jongeren staan. Gelukkig was het nog middag, en is alcohol op straat drinken verboden, dus de sfeer was nog leuk. ’s Avonds beloofde echter een heel ander verhaal te worden, want een deel van het strand was afgezet en daarop stond een podium, waar enkele artiesten op zouden treden. Maar daar kwamen wij niet voor (en de toegang was alleen voor scholieren), wij wilden eigenlijk alleen maar even het strand bekijken en een beetje de sfeer in het centrum proeven. Daarna hebben we nog even heerlijk een hamburger en een flink portie taco’s gegeten bij het [Hard Rock Café](http://www.hardrockcafe.com) en toen zijn we weer richting ons motel gereden in Brisbane.  

Ps. We zijn er vanmorgen achter gekomen dat niet heel Australië meedoet aan de zomer/wintertijd. In Melbourne en Sydney (waar wij gestart zijn) doen ze dat dus wel net als in Nederland, maar nu opeens in Queensland (de noordelijke helft zeg maar) doen ze daar niet aan mee!?! Gevolg is dus dat we opeens overal een uur te vroeg stonden en we al zo vreemd opkeken dat de wekker in onze motelkamer een uur achter liep! Erg handig…  

Afgelegde afstand: 187 km  
Overnacht in: [Ambassador Motor Inn](http://www.ambassadormotorinn.com.au/) – Brisbane
